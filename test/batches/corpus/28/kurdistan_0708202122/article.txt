سیروان بارزانی، سەرپەرشتیاری میحوەری مەخموور - گوێڕی پێشمەرگە لەکاتی بەشدارییکردنی لە بووڵتەنی هەواڵەکانی کاژێر ١٧: ٠٠ ـی ئەمڕۆ شەممە، ٧ ـی ئابی ٢٠٢١، سەبارەت بە رووداوەکەی دوێنێ شەوی مەخموور کە ژمارەیەک چەکداری داعش ژمارەیەک کەسیان رفاند و لەنێویاندا ژمارەیەک هاونیشتمانی کورد هەن رایگەیاند "رووداوەکە لە بۆسەیەکی چەکدارانی داعش بوو کە ئەو چەکدارانە جلوبەرگی سەربازیی سوپای عێراقیان لەبەربووە، بازگەیەکیان لەنزیک گوندی کەنداڵ لەسەر رێگەی دیبەگە - مەخموور دانابوو، لە ئەنجامدا سێ هاونیشتمانی بریندارکران و ١٢ رفێنران و ٧ لەوان ئازادکران. "  بەپێی زانیارییەکانی پێشمەرگە لەو سنوورە، وەکو سیروان بارزانی خستییەڕوو، "داعش دەیەوێت بیسەلمێنێت کە بەردەوامە و ماوە، هێزی خۆی پێشانی خەڵک دەدات، وەکو ئەوەی لە تەقاندنەوەی تاوەرەکانی کارەبا دەیکەن، کە ئەو کردەوانە کارێکی تیرۆریستین و هیچ بەهایەکی سەربازییان نییە، داعش دەیەوێت بڵێت ماوم، بەڵام ئەوان خەڵکێکی ئاساییان کردووەتە ئامانج. "  هەروەها باسی لەوەشکرد کە "ناسنامەی ئەو پێنج کەسەی رفێندران لەلای ئێمە هەیە و تا ماوەیەکی زۆر ئاگاداری ئەوەبوون بۆ کۆێ براون کە دەشتی قەراج بووە، بەڵام دوای ئەوە زانیاریمان لانییە کە بەتەواوەتی لە کوێن، بەڵام دەزانین نەکوژراون. "  سیروان بارزانی رایگەیاند، "ئێمە نازانین کە بەرامبەر ئازادکردنیان داعش داوای پارەیان کردبێت. "  لەماوەی سێ هەفتەی رابردوودا سێ جار تاوەرەکانی کارەبا لە مەخموور تەقێندراونەتەوە و لە ٢٤ کاژێری رابردوودا کارەبا لە مەخموور نییە، فەرمانگەی کارەبای مەخمووریش دەڵێت، لەماوەی ٢٤ کاژێری داهاتوو کارەبا دێتەوە و بەردەوام کاری لەسەر دەکەن.  سیروان بارزانی دەڵێت، "بۆشاییەکی زۆری ئەمنی هەیە لەنێوان ئێمە و هێزەکانی عێراق. "  سیروان بارزانی، سەرپەرشتیاری میحوەری مەخموور - گوێڕی پێشمەرگە سەبارەت بە پێکهێنانی ژووری ئۆپەراسیۆنی هاوبەش لەنێوان هێزەکانی پێشمەرگە و سوپای عێراق رایگەیاند، "دوای نزیکەی دوو ساڵ لە هەوڵەکان، ژووری ئۆپەراسیۆنی هاوبەشی نێوان پێشمەرگە و سوپای عێراق کارێکی باش و دڵخۆشکەربوو، ئێمە چاوەڕوانین ئەو دوو لیوا هاوبەشە لەنێوان هەردوو لا دابمەزرێن و بەپێی زانیارییەکان بڕیارە کۆتایی ئەم هەفتەیە کۆبوونەوەیەکی دیکە لەنێوان هەولێر و بەغدا لەسەر ئەو بابەتە دەکرێت، راستە ئەو دوو لیوایە ژمارەیەکی زۆر نین، بەڵام پێویستییەکی زۆرمان بە دامەزراندنیان هەیە و بۆشاییەکی ئەمنی نێوان پێشمەرگە و سوپای عێراق پڕدەکەنەوە، ئەگەر ئەو دوو لیوایە هەبووبان ئەو جۆرە رووداوەی دوایی رووینەدەدا یان ئەنجامدەرانی دەستگیردەکران، بۆیە ئەو هێزە هاوبەشانە زۆر هاوکاردەبن بۆ نەهێشتنی ئەو کردەوە تیرۆریستتانەی لە ناوچەی ژێر دەسەڵاتی عێراقەوە دەکرێت. "  سەبارەت بە جموجوڵەکانی چەکدارانی داعش لە ناوچەی مەخموور و چیای قەرەچووخ، سیروان بارزانی دەڵێت "ئەو شوێنە سنووری دەسەڵاتی عێراقە، جموجوڵی داعش لە چیای قەرەچووخ بەردەوامە و زیاتر لە ١٠٠ تیرۆریستی داعش لەو چیایە هەن و جاری وا هەیە ژمارەیان دەگاتە ٢٥٠ چەکدار و بەکاریان دەهێنن بۆ ناوچەی گەیارە و حەوێجە و زێی بچووک تا حەمرین کە ناوچەی سوننەنشینن، بۆیە چیای قەرەچووخ بۆ ئەوان بووەتە وێستگەیەکی بەردەوام. "  سەرپەرشتیاری میحوەری مەخموور - گوێڕی پێشمەرگە، لەو قسانەیدا بۆ رووداو سەبارەت بە بڵاوبوونەوەی ئەو هێزانەی لەو دوو لیوا هاوبەشەی نێوان هێزەکانی پێشمەرگە و سوپای عێراق پێکدەهێندرێن، رایگەیاند، "هێزەکان لەو ناوچانە بڵاودەکرێنەوە کە داعش بەبەردەوامی چالاکی تێیاندا هەیە وەکو ناوچەی خانەقین و باشووری رۆژئاوای کەرکووک و داقووق هەروەها ناوچەی قەرەچووخ و گوێڕ، هێزەکان بۆ ئەو ناوچانە دەبن کە جموجۆڵی داعش لەو ناوچانە بەردەوامە و لەو شوێنانە کە هەستیارن، وردکاریی ئەو هێزانە و چۆن دادەمەزرێن دواتر یەکلایی دەکرێتەوە. "  گوتیشی پێکهێنانی ئەو هێزە هاوبەشانە هەنگاوی باشی بڕیوە و تەواوبوونی لەسەر کاری تەکنیکی ماوە،  لەماوەی دوو بۆ سێ هەفتەی داهاتوو بڕیاری کۆتاییان لێدەدرێت.  سیروان بارزانی لەبارەی کشانەوەی هێزەکانی هاوپەیمانان لە عێراق دەڵێت "داعش لە سەرتاسەری ئەو ناوچانەی پێشتر لەژێر دەسەڵاتی بوون و سونەنشینن چالاکییان زیاتربووە و زیاتریش دەبێت، بۆیە کشانەوەی هاوپەیمانان دەبێتە کارەسات بۆ عێراق، چونکە بێ تەکنەلۆژیای ئەوان پێشڤەچوون و بەهێزبوونی داعش ١٠ جاری ئێستا بەهێزتردەبن و ١٠ جاری ئێستا زیاتر کردەوەیان دەبێت، بەتایبەت لە نەینەوا جموجوڵی داعش ١٠ جار زیاتر دەبێت، تەکنەلۆژیای هاوپەیمانان بەتایبەتی درۆن و تەکنۆلۆژیایان زۆر لەخزمەتی سوپای عێراق و پێشمەرگەن. "