بە پاساوی رووبەڕووبوونەوەی ڤایرۆسی کۆرۆنا، حکومەتی ئێران رێگە بە هاونیشتمانییانی هەرێمی کوردستان نادات بچنە نێو وڵاتەکەی، بەڵام هاتنی هاووڵاتیان لە ئێران و رۆژهەڵاتی کوردستانەوە بۆ هەرێمی کوردستان ئاسایی و رێگەپێدراوە.  ئەمڕۆ چوارشەممە ١١ - ٨ - ٢٠٢١، عەباس ئیسماعیل، گوتەبێژی دەروازەی سنووریی پەروێزخان بە تۆڕی میدیایی رووداوی گوت، تاوەکو ئێستاش چوونی هاونیشتمانییان لە باشووری کوردستانەوە بۆ ئێران مەرجدارە و تەنیا کەسانی نەخۆش، خوێندکار، بازرگان و ئەوانەی نشینگەی ئێرانیان هەیە، دەتوانن ڤیزەی ئەو وڵاتە وەربگرن.  عەباس ئیسماعیل ئاماژەی بەوەشكرد، ئێران مەرجی هەبوونی پشکنینی کۆرۆناشی زیادکردووە و ئەوانەی مەرجەکانی وەرگرتنی ڤیزە دەیانگرێتەوە نابێت بێ پشکنینی کۆرۆنا بچنە نێو ئەو وڵاتە و گوتیشی، "قسەمان لەگەڵ کردوون بۆ ئاساییکردنەوەی دۆخەکە و بڕیارە لە دوو رۆژی داهاتوودا بڕیاری نوێ دەربکەن".  گوتەبێژی دەروازەی باشماخ بە رووداوی گوت، لای ئەوانیش هەمان مەرجەکان بەسەر ئەو کەسانەدا جێبەجێ دەکرێن کە دەیانەوێت بچنە ئێران.  بە بڕیاری قوباد تاڵەبانی، جێگری سەرۆکوەزیرانی هەرێمی کوردستان، هێزەکانی ئۆپەراسیۆنی سەر بە دەزگای ئاسایشی هەرێمی کوردستان لەو دوو دەروازەیە بە مەبەستی "رووبەڕووبوونەوەی قاچاخچێتی و یاساشکێنان و ئەوانەی کە لە دەرەوەی رێنوێنی و بڕیارەکانی حکومەت کاردەکەن" لە ٩ - ٨ - ٢٠٢١ ـەوە جێگیر کراون. گوتەبێژی هەردوو دەروازەکە رایانگەیاند، هێزەکان لە شوێنی خۆیاندا ماون.  جگە لە سێ دەروازەی فەرمی، باشماخ، حاجی ئۆمەران و پەروێزخان، چوار دەروازەی نافەرمیی لە نێوان هەرێمی کوردستان و ئێراندا هەن و بریتین لە کێلێ، سەیرانبەند، شوشمێ و پشتە.