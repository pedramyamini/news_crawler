ئەمیر کەرەمی، بەڕێوەبەری گرووپی تەندروستیی ژینگەی کرماشان، پشتڕاستی کردووەتەوە کە ئاوی خواردنەوەی کرماشان پیس و لێڵ بووە، بەڵام دەڵێ: "هیچ مەترسییەکی نییە. "  لە رۆژانی رابردوو هەواڵێک لە تۆڕە کۆمەڵایەتییەکاندا بڵاوبووەوە کە گوایە بەهۆی پیسبوونی ئاوی خواردنەوەی کرماشانەوە خەڵکێکی زۆر تووشی سکچوون و رشانەوە بوون و نەخۆشخانەکانی ئەو شارە پڕبوون لەو نەخۆشانە.  کەرەمی، هۆکاری لێڵ بوونی ئاوی خواردنەوەی کرماشانی بۆ بەردانەوەی ئاوی زیاتر لە بەنداوی گاوشانەوە گەڕاندووەتەوە. بە گوتەی کەرەمی، "پێشتر لە هەر چرکەیەکدا هەزار لیتر لە گاوشانەوە بۆ کرماشان دەهات، بەڵام لەبەر وشکبوونی بیرەئاوەکانی کرماشان، بۆ دوو هەزار و ٥٠٠ لیتر لە چرکەیەکدا زیاد کراوە. "  ئەمیر کەرەمی دەڵێت، بەهۆی زیادبوونی لە ناکاوی ئاو، وردیلە نیشتووەکانی نێو کۆگاکانی ئاو هەڵدەکەندرێن و بەم هۆیەوە ئاوی خواردنەوەی کرماشان پیس بووە، "بەڵام مایەی نیگەرانی نییە. "  نزیکەی ٨٠ % ـی ئاوی خواردنەوەی کرماشان لە بیرەئاوەکانی دەوروبەری ئەو شارەوە دابین دەبێت، بەڵام ئەمساڵ بەهۆی وشکەساڵییەکانەوە، ئاستی ئاوەکانیان بە تەواوەتی دابەزیوە و هێندێکیشیان بە یەکجاری وشکبوون.  لە ماوەی رابردوو شاری کرماشان رووبەڕووی کێشەی ئاو بووەتەوە، هەندێ گەڕەک چەندین رۆژ بوو ئاوی خواردنەوەیان نەبوو.  بە گوتەی هۆشەنگ بازوەند، پارێزگاری کرماشان، شاری کرماشان لە لووتکەی بەکارهێنانی ئاودا لە هەر چرکەیەکدا پێویستی بە شەش هەزار و ٥٠٠ لیتر ئاو هەیە، بەڵام ئێستا بۆ ئەم شارە کە یەک ملیۆن دانیشتووی هەیە، چوار هەزار لیتر دابیندەکرێت.  بازوەند هۆشداری داوە کە کێشەی بێئاوی کێشەیەکی جیدییە و ئەگەر بێت و بەردەوام بێت، دەتوانێت "کێشەی ئەمنی و کۆمەڵایەتی" بخوڵقێنێت.  موحسین کاکاوەند، بەڕێوەبەری ئاوی کرماشان باس لەوە دەکات، لەم بارودۆخەدا و بەو کەمئاوییەی کە هەیە، بەکارهێنانی ئاو نەک تەنیا کەم نەبووەتەوە، بەڵکو بەکارهێنانی ئاو لە چاو کاتی هاوشێوەی ساڵی پار ١٢ % یش زیاتر بووە.  بەڕێوەبەرایەتیی ئاوی کرماشان هۆکاری ئەو کێشەیەی بۆ وشکەساڵی گەڕاندووەتەوە و رایگەیاندووە، هەندێ لە بیرەئاوەکان بە تەواوەتی وشک بوون.