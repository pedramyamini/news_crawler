ئاگرەکە کە لە ڤیدیۆکەدا دیمەنەکانی دەبینن، دارستانەکانی پێنج گوندی گرتووەتەوە. تیمێکی ٦٥ کەسی کە سەر بە ١٢ بنکەی ئاگرکوژێنەوەن هەوڵی کۆنترۆڵکردنی ئاگرەکەیاندا. رۆژی سێشەممەش بێوار عەبدولعەزیز، گوتەبێژی بەرگریی شارستانیی دهۆک بە رادیۆی رووداوی "ئاگرەکە کۆنترۆڵکراوە".  زێرەڤان عەبدوڵڵا، بەرپرسی بەشی ئازادکردن لە بەرگریی شارستانیی دهۆک ٣٠ ساڵە لەو بەرگریی شارستانی کاردەکات و لە کوژاندنەوەی بەشێکی زۆری ئاگرەکانی پارێزگاکە لەو ماوەیەدا بەشداربووە. هاوکات سێ جاریش لەماوەی پیشەکەیدا برینداربووە.  زێرەڤان بە رووداوی گوت، "زۆربەی کارمەندەکانی بنکەکانی بەرگریی شارستانی لە سەنتەری دهۆک و شار و شارۆچکەکانییەوە هاتوونەتە سەر هێڵ تاوەکو ئاگرەکە بکوژێننەوە، بەڵام تاوەکو ئێستا تەنیا ٧٠ % ـی ئاگرەکە کۆنترۆڵکراوە. "  تەقینەوەی مین و تەقەمەنیی سەردەمی رژێمی بەعس یەکێکە لە بەربەستەکانی بەردەم کۆنترۆڵکردنی ئاگرەکە. بە گوتەی زێرەڤان عەبدوڵڵا، لە چوار رۆژدا ١٠ مین تەقیونەتەوە.  رائید خالید رەشید، ئەفسەری بنکەی پۆلیسی بەرگریی شارستانیی زاویتەیە، دەڵێت، تیمەکانیان بەردەوامن لە کۆنترۆڵکردنەوەی ئاگرەکە. "لە ترسی مین و تەقەمەنی ناتوانین بچینە سەر چیاکە، ئەگەر ترسی مین و تەقەمەنی نەبێت، ئێمە کاری خۆمان دەکەین. "  بەپێی ئەو زانیارییانەی بەڕێوەبەری شارۆچکەی زاویتە بە رووداوی داون، دەوروبەری گوندەکانی، زاویتە، رەشێ ورێ، مەمانێ، بادێ و کورا بە رێژەی ٩٠ % سووتاون. ٤٠ % ـی ئەو دارانەی کە سووتاویشن داری سنۆبەرن و بەشێکیان تەمەنیان زیاتر لە ٢٠٠ ساڵە.