پەیوەست بە دەربەندیخان، وێستگەى کارەباکەى لەلایەن کۆمپانیایەکى ژاپۆنییەوە دروستکراوە، ئێستا بەشێک لە ئامێرەکانى پێویستیان بە نۆژەنکردنەوە و گۆڕینە.  وێستگەی کارۆئاویی دەربەندیخان ساڵی ١٩٨١ دروستکراوە، توانای بەرهەمهێنان ٢٤٩ مێگاوات کارەبای هەیە، لە ٣ یەکە پێکهاتووە و یەک یەکەی کاردەکات، رۆژانە ٢٠ مێگاوات کارەبا بەرهەم دەهێنێت، لە وەڵامى نووسراوەکانیاندا حکومەت دەڵێت "جارێ پارە نییە".  حەمید عەلى، بەڕێوەبەرى وێستگەى کارۆئاویى دەربەندیخان رایگەیاند، "ئاوى بەنداوەکە ئێستا ٤٦٣ مەتر بەرزە، پێشتر ٤٨٥ مەتر بوو، ئەم کەمیی ئاوە هۆکارى ئەوەیە کە ئێمە رۆژانە شەش کاژێر کار دەکەین و ٦٠ مێگاوات بەرهەم دەهێنین".  دەربارەى دووکان، کە وێستگەى کارەباکەى لەلایەن کۆمپانیایەکى رووسییەوە دروستکراوە، بۆ کەوتنەوە سەرپێى ئامێرە لەکارکەوتووەکانى بە تەواوى، پێویستى بە نیو ملیۆن دۆلارە.  وێستگەی کارۆئاویی دووکان ساڵی ١٩٧٩ دروستکراوە، توانای بەرهەمهێنانی ٤٠٠ مێگاوات کارەبای هەیە، لە ٥ یەکە پێکهاتووە و یەک یەکەی کار دەکات، رۆژانەش ٦٥ مێگاوات بەرهەم دەهێنێت.  ئەبوبەکر حوسێن حەمە، بەڕێوەبەرى وێستگەى کارۆئاویى دووکان رایگەیاند، "رۆژانە ١٠٠ مەتر سێجا لە چرکەیەکدا ئاومان پێدەدرێت، بۆیە تەنیا ٦٥ مێگاوات کارەبا بەرهەم دەهێنین، چوار یەکەمان بەردەوام ئامادەن بۆ کارکردن".  لە هەرێمى کوردستان، ملیۆن و نیوێک هاوبەشى کارەبا تۆمارکراون، ٨٤ % کارەبا لەلایەن کەرتى تایبەتەوە بەرهەمدەهێندرێت، ١٦ % لەلایەن حکومەتەوە. ئامارەکانى وەزارەتى کارەبا دەریدەخەن ٤٤ % کارەبا بەفیڕۆدەچێت.