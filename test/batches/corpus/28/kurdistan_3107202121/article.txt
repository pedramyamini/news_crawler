بەڕێوەبەرایەتیی نەهێشتنی ماددە هۆشبەرەکانی سەر بە بەڕێوەبەرایەتیی گشتیی ئاسایشی هەولێر لە راگەیێندراوێکدا ئاماژەی بەوە داوە، "شەوی ٣٠ - ٧ - ٢٠٢١ و کاژێر ١٢: ٤٠ دوای چاودێری و بەدواداچوونی ورد لەلایەن ئەفسەر و کارمەندانی بەڕێوەبەرایەتیی نەهێشتنی ماددە هۆشبەرەکان بە هاوئاهەنگی لەگەڵ بەڕێوەبەرایەتیی ئاسایشی سۆران، تواندرا لەنێو شاری هەولێر دەستبگیرێت بەسەر ١٠ کیلۆ ماددەی هۆشبەر لە جۆری (تلیاک). "  لە راگەیێندراوەکەدا هاتووە "دوو تۆمەتباریش بە ناوەکانی (م. س. ک) و (خ. س. ک) دەستگیرکراون کە خەڵکی رۆژهەڵاتی کوردستانن و دانیشتووی هەرێمی کوردستانن. "  تۆمەتبارەکان بەپێی ماددەی ٢٥ لە یاسای ماددەی هۆشبەر رەوانەی دادگە کراون و پەراوی لێکۆڵینەوەیان بۆ کراوەتەوە.