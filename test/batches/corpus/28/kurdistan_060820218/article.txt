ئەمڕۆ هەینی ٠٦ - ٠٨ - ٢٠٢١ سەرۆکی هەرێمی کوردستان لە دووەم رۆژی سەردانەکەیدا بۆ ئێران لەگەڵ سەرۆککۆماری ئێران و سەرۆکی پەرلەمانی ئێران کۆبووەوە. بەپێی راگەیێندراوی سەرۆکایەتیی هەرێمی کوردستان لە کۆبوونەوەی نێچیرڤان بارزانی و سەرۆکی پەرلەمانی ئێران گفتوگۆ لەبارەی "بره‌ودان به بواره‌كانى په‌يوه‌نديى عێراق و هه‌رێمى كوردستان له‌گه‌ڵ كۆمارى ئيسلاميى ئێران له‌سه‌ر بنه‌ماى دراوسێيه‌تيى باش و به‌رژه‌وه‌نديى هاوبه‌ش و گرنگيى پاراستنى ئاسايش و ئارامى تاوتوێ كران. "  رێواز فایەق، سەرۆکی پەرلەمانی کوردستان، فەوزی هەریری، سەرۆکی دیوانی سەرۆکایەتیی هەرێمی کوردستان، پشتیوان سادق، وەزیری ئەوقاف، کوێستان محەممەد، وەزیری کار و کاروباری کۆمەڵایەتی و حەمەی حەمەسەعید، وەزیری رۆشنبیری لە کۆبوونەوەکەدا بەشدار بوون.  لە بەشێکی دیکەی راگەیێندراوەکەدا هاتووە، له كۆبوونه‌وه‌كه‌دا "بيروڕايان لەباره‌ى دۆخى ناوچه‌كه به‌گشتى و چه‌ند پرسێكى ديكه‌ى جێى بايه‌خى هه‌ردوولا، گۆڕييه‌وه. "  نێچیرڤان بارزانی، سەرۆکی هەرێمی کوردستان رۆژی پێنجشەممە ٠٥ - ٠٨ - ٢٠٢١ بە مەبەستی بەشداریکردن لە رێوڕەسمی سوێندخواردنی ئیبراهیم رەئیسیدا گەیشتە تاران و لە فڕۆکەخانەی نێودەوڵەتیی میهرئابادیش لەلایەن ژمارەیەک دیپلۆماتی دیاری ئێرانیی پەیوەندیدار بە دۆسیەی ناوچەکەوە پێشوازیی لێ کرا.     کۆبوونەوەی نێچیرڤان بارزانی و سەرۆکی پەرلەمانی ئێران. وێنە: سەرۆکایەتیی هەرێمی کوردستان  دەقی راگەیێندراوی سەرۆکایەتیی هەرێمی کوردستان:  هه‌ر له به‌رده‌واميى سه‌ردانه‌كه‌يدا بۆ تاران، پێشنيوه‌ڕۆى ئه‌مڕۆ هه‌ينى ٢٠٢١/٨/٦ به‌ڕێز نێچيرڤان بارزانى، سه‌رۆكى هه‌رێمى كوردستان له‌گه‌ڵ به‌ڕێز محه‌مه‌د باقر قاليباف سه‌رۆكى ئه‌نجومه‌نى شووراى ئيسلاميى ئيران كۆبووه‌وه.  كۆبوونه‌كه به ئاماده‌بوونى خاتوو ڕێواز فايه‌ق سه‌رۆكى په‌رله‌مانى كوردستان به‌ڕێوه چوو و تيايدا بره‌ودان به بواره‌كانى په‌يوه‌نديى عيراق و هه‌رێمى كوردستان له‌گه‌ڵ كۆمارى ئيسلاميى ئێران له‌سه‌ر بنه‌ماى دراوسێيه‌تيى باش و به‌رژه‌وه‌نديى هاوبه‌ش و گرنگيى پاراستنى ئاسايش و ئارامى تاوتوێ كران.  له كۆبوونه‌وه‌كه‌دا كه به‌ڕێزان شاندى ياوه‌رى سه‌رۆك نێچيرڤان بارزانى و ژماره‌يه‌ك له به‌رپرسانى كۆمارى ئيسلاميى ئێرانيش ئاماده بوون، هه‌روه‌ها بيروڕايان ده‌رباره‌ى دۆخى ناوچه‌كه به‌گشتى و چه‌ند پرسێكى ديكه‌ى جێى بايه‌خى هه‌ردوولا، گۆڕييه‌وه.