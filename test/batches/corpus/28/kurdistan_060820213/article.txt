بێژەن فەلاحی، شۆفێری بارهەڵگر بە رووداوی گوت "حەز دەکەم پەیوەندییەکانی نێوان هەرێمی کوردستان و ئێران زۆر باش بێت، چونکە ئەگەر حکومەتی هەرێمی کوردستان رێگە نەدات ئێمە کار بکەین ئەوا دەبێت خۆمان و ئۆتۆمبێلەکانیشمان بخەوین و بێ کار دەمێنینەوە".  قەبارەی ئاڵوگۆڕی بازرگانی لەنێوان هەرێمی کوردستان و ئێراندا لە ساڵی ٢٠١٩ بە بەهای نزیکەی شەش ملیار و ٢٠٢٠ بە بەهای پێنج ملیار دۆلار بووە؛ ٦٠ % ی کاڵاکان ماددەی خواردەمەنی بوون و ٤٠ % دیکەش پێداویستی و کەلوپەلی بیناسازی و بەرهەمی نەوتی بوون.  ئیسماعیل عەلی، بەرپرسی راگەیاندنی دەروازەی سنووریی باشماخ بە رووداوی راگەیاند "لە ساڵی ٢٠٢٠ قەبارەی ئاڵوگۆڕی پەیوەندییەکانمان لەگەڵ ئێران یەک ملیار و ٣١٢ ملیۆن دۆلار بووە و حەوت مانگی ئەمساڵیش قەبارەی ئاڵوگۆڕی بازرگانی ٧٥٠ ملیۆن دۆلار بووە".  یەکێتیی هاوردە و هەناردەکارانی کوردستان دەڵێت، هەرچەندە زۆرینەی قەبارەی ئاڵوگۆڕمان لەگەڵ ئێران هاوردەیە، بەڵام بە باشتربوونی پەیوەندییەکان "دەتوانین قەبارەی هەناردەکردنیش زیاتر بکەین".  مستەفا شێخ عەبدولڕەحمان، سەرۆکی یەکێتیی هاوردە و هەناردەکارانی کوردستان باسی لەوەش کرد "لەکاتی کۆرۆنادا لەگەڵ ئێران و زۆرینەی وڵاتانی جیهان قەبارەی ئاڵوگۆڕی بازرگانیمان زۆر خراپ بوو، بەڵام لە ماوەی ئەم حەوت مانگەدا زۆر باش بووە و ئاڵوگۆڕ و هەناردە و هاوردە زیاتر بووە".  هەرێمی کوردستان جگە لە دەروازەی سنووریی باشماخ و پەروێزخان و حاجی ئۆمەران، لە نۆ دەروازەی دیکەی نافەرمییەوە کاڵاکانی دەنێرێتە ئێران و لەوێشەوە کاڵا هاوردە دەکات و لە هەوڵیشدایە ژمارەی دەروازە سنوورییە فەرمییەکانی لەگەڵ ئێران زیاتر بکات.