رووداوەکە دوای نیوەڕۆی رۆژی چوارشەممە ١٨ - ٠٨ - ٢٠٢١ روویداوە و تۆپەکانیش لە ناوچەکانی ژێر دەستی حکومەتی سووریاوە ئاراستەی عەفرین کراون.  بەپێی زانیارییەکانی پەیامنێری تۆڕی میدیایی رووداو، لە بۆردوومانی حکومەتی سووریا بۆ سەر عەفرین سێ کەس گیانیان لەدەستداوە کە لە (ژنێک، منداڵێک و پیاوێک) پێکهاتوون.  سەبارەت بە بریندارەکانیش پەیامنێری رووداو دەڵێت، ئەوەی زانراوە تاوەکو ئێستا ٤ کەس برینداربوون.   هەر بەهۆی تۆپبارانەکەوە بەنزینخانەیەک لە شەقامی مازۆت ئاگری گرتووە و سووتاوە. ئێستا گرووپە چەکدارەکان لە عەفرین لە حاڵەتی ئامادەباشیدان.   بارزان فەرمان، پەیامنێری رووداو لە رۆژئاوای کوردستان سەبارەت بە رووداوەکە رایگەیاند، "بۆردوومانەکە لەلایەن فڕۆکەی نەناسراوەوە کراوە، لە تۆڕە کۆمەڵایەتییەکان بڵاوکرایەوە کە فڕۆکەکانی سەر بە حکومەتی سووریا بوونە، بەشێک لە میدیاکانیش دەڵێن فڕۆکەکانی رووسیا ناوچەکەیان بۆردوومان کردووە. "  پەیامنێری رووداو لە بەشێکی دیکەی قسەکانیدا دەڵێت "یەکەمجارە فڕۆکە [فڕۆکەی حکومەتی سووریا یان فڕۆکەی رووسیا] ناوچەیەکی سەر بە چەکدارانی ئۆپۆزیسیۆن لەنێو عەفرین بۆردوومان دەکەن. "  بەگوتەی پەیامنێری رووداو ئەو ناوچەیەی تۆپبارانکراوە، کۆڵانی (مازۆت)ی پێدەگوترێت کە دووکانی فرۆشتنی سووتەمەنی لێیە، هەروەها بنکەیەکی پۆلیسی تورکیا و چەکدارانی ئۆپۆزیسیۆن لەو ناوچەیە هەیە. تاوەکو ئێستاش سێ کەس گیانیان لەدەستداوە و چوار کەسیش برینداربوون.   بەگوتەی پەیامنێری رووداو، بە درۆن بۆردوومانی ناوچەکە کراوە و یەکەم جاریشە ئەو ناوچەیە بۆردوومان دەکرێت.