پێنج رۆژ پێش ئێستا باڵیۆزی تورکیا سەردانی کەرکووکی کرد و شێوازی پێشوازی لێکردنەکەی کاردانەوەی زۆری بە دوای خۆیدا هێنا. وەزارەتی ناوخۆی عێراق بەهۆی ئامادەبوونی چەند ئەفسەرێک لە رێوڕەسمەکەدا و سڵاوکردن بۆ ئاڵای تورکیا دەستی بە لێکۆڵینەوە لێیان کردووە، لە لێدوانی سەرچاوەیەکی باڵا لە پۆلیسی کەرکووک بۆ تۆڕی میدیایی رووداو ئەوە پشتڕاستکرایەوە کە هەریەک لە فاتمه وەحيد قەلعالى، مولازمى يەک و عەمید تەها سەلاحەدین، بەرێوەبەری هۆبەی بازگەکان و هێڵی دەرەکی و عەقید مستەفا نەوزاد، بەرێوەبەری بنکەی پۆلیسی قۆریە بە مەبەستی لێکۆڵینەوەلێکردن بانگهێشتی وەزارەتی ناوخۆ کراون.  سەرچاوەکەی پۆلیسی کەرکووک گوتیشی، "بەهۆی دەستوەردانی ئەرشەد ساڵحی، نوێنەری تورکمان لە پەرلەمانی عێراق و باڵیۆزخانەی تورکیا وەزارەتی ناوخۆ کۆتایی بە لێکۆڵینەوەکە هێناوە".  هاوکات سەرچاوەیەکی دیکەی پۆلیس بە تۆڕی میدیایی رووداوی راگەیاند، "جارێکی دیکە هەواڵگریی عێراق لەسەر ئەو رووداوە لێکۆڵینەوەی لەگەڵ ئەفسەرەکان دەستپێکردووە کە هەرسێکیان تورکمانن و لایەنگری بەرەی تورکمانین. "  تورکمانەکان قەڵای کەرکووک بە هێما و موڵکی خۆیان دەزانن. بەرەی تورکمانی کارەکانی رێکخراوە تورکییەکە بە ئاسایی دەزانێت و  دەڵێت "دوای قەڵای کەرکووک، رێکخراوی تیکا چەند شوێنەوارێکی دیکەش نۆژەندەکاتەوە".  ماردان گۆگقایە، بەرپرسی رێکخراوەکانی بەرەی تورکمانی عێراق دەڵێت "تیکا رێکخراوێکی تورکیایە، بەڵام لە جیهاندا هەرچی شوێنەوار هەبێت بۆ مانەوە و پاراستنیان کاری نۆژەنکردنەوە دەکات، ئەوەی ئێستا هەیە کارکردنە لە بەشێک لە مەرقەدی پێغەمبەر دانیاڵ و گۆڕستانی تەنیشتی و کار لە نۆژەنکردنەوەی ئەوێ دەکرێت و کارێکی ئاساییە".