ئەمڕۆ ١٤ - ٨ - ٢٠٢١ ئەژی چەتۆ، بەڕێوەبەری راگەیاندنی كەشناسیی هەرێمی کوردستان بە تۆڕی میدیایی رووداوی گوت، لە رۆژانی داهاتوودا پلەکانی گەرما جێگیر دەبن و نایەنە خوارەوە.  ئەژی چەتۆ باسی لەوە کرد، کە بەراورد بە وڵاتانی دەوروبەر و ساڵانی رابردوو، ئەمساڵ پلەی گەرما نزمتر بووە. گوتیشی، "لە مانگی تەممووز و ئابدا دوو جار پلەکانی گەرما لە سنووری هەولێر چووەتە ٤٦ پلە، کە ساڵانی رابردوو بەمشێوەیە نەبووە و چەند جارێک دەچووە سەروو پلەی ٤٧ ".  کەشناسیی هەرێمی کوردستان ٣٧ وێستگەی هەیە و رۆژانە دۆخی کەشووهەوا بۆ داتا سەنتەر دەگوازێتەوە. ئەژی چەتۆ گوتیشی، "لە هەموو وێستگەکانەوە هیچ ئاماژەیەک نییە بۆ نزمبوونەوەی پلەکانی گەرما لە هەفتەی داهاتوودا".