د. سامان بەرزنجی، وەزیری تەندروستیی حکومەتی هەرێمی کوردستان بە رووداوی راگەیاند "وەکو لایەنی مرۆڤدۆستی دەستبەجێ پەیوەندیمان بە وەزارەتی تەندروستیی عێراقی فیدراڵ کرد و لەگەڵ بەڕێز دکتۆر هانی کە ئێستا هەڵدەستێت بە راییکردنی کاروباری بەڕێز وەزیری تەندروستیی عێراق لەگەڵ بەڕێوەبەری گشتیی تەندروستیی زیقار و پارێزگاری زیقار و بەشی کردە پزیشکییەکان و هەموو بەرپرسان لەسەر هێڵ بووین بۆئەوەی بتوانین چۆن یارمەتییان بدەین، لەڕووی تیمی پزیشکی، ئەمبووڵانس، وەرگرتنی نەخۆش و هەر پێداویستییەکی دیکە".  بە گوتەی وەزیری تەندروستیی هەرێمی کوردستان، تەندروستیی ناسریە کێشەی کەمیی ئۆکسجینیان بەبۆنەی سووتانی نەخۆشخانەکەوە هەبووە، هەر بۆ ئەو مەبەستەش "لەسەر راسپاردەی بەڕێز جەنابی سەرۆکوەزیران کاک مەسرور بارزانی هەر ئەمڕۆ ٢٦ تۆن ئۆکسجینی شلمان بۆ رەوانەکردن، کە ئێستا لە رێگەدایە و ئەمەش دەستپێکێکە، چی دیکەشیان پێویست بێت، ئەو ئامادەییەشمان دەربڕیوە نەخۆشەکانیان وەربگرین".  وەزیری تەندروستیی حکومەتی هەرێمی کوردستان رووداوی ئاگرکەوتنەوەکەی نەخۆشخانەی حوسێنی فێرکاری لە ناسریە بە "کارەسات" ناودەبات و ئاماژە بەوەش دەدات، وەکو وەزارەتی تەندروستی، "پەیوەندیی زۆر باشمان لەگەڵ وەزارەتی تەندروستیی عێراق هەیە" و دەشڵێت "پەیوەندیمان لەگەڵ وەزارەتی تەندروستیی عێراقی فیدراڵ بە ستراتیجیەتێکی باش زانیوە، لە باشترین ساڵدا لە ماوەی ئەو دوو ساڵەدا توانیومانە لەو پەیوەندیەدا باشترین دەرمان و پێداویستیی پزیشکی زۆرترین رێژە، ناڵێم ١٠٠ %، بەپێی چاوەڕوانی و خواستی ئێمە بووە، بەڵام بەراورد بە ساڵانی رابردوو هیچ کێشەمان نەبووە، پێداویستیی پزیشکی و دەرمانی باشتر و رێژەی باشترمان لەڕووی ئامێر و هەندێک پرۆژەی دیکەی عێراق کە وەکو پرۆژەی نیشتمانییە، دواهەمینیشیان ڤاکسینە کە داواکارییەکی سەردەمی ئێستایە. ئێمە لەگەڵ عێراقدا لە پەیوەندییەکی باشین".  شەوی رابردوو ئاگر لە نەخۆشخانەیەکی تایبەت بە تووشبووانی کۆرۆنا لە زیقار کەوتەوە، نەخۆشخانەکە بەتەواوی سووتا، عەممار زاملی، گوتەبێژی تەندروستیی زیقار لەبارەی هۆکاری ئاگرەکە بە تۆڕی میدیایی رووداوی راگەیاند، بەپێی گوتەی شاهێدحاڵەکان، ئاگرەکە بەهۆی تەقینەوەی بووتڵەکانی ئۆکسجین و خراپ بەکارهێنانیان بووە.  مەسرور بارزانی، سەرۆکوەزیرانی هەرێمی کوردستان لە تویتێکدا هاوخەمیی خۆی بۆ قوربانییانی رووداوی ئاگرکەوتنەوەی نەخۆشخانەکەی زیقار دەربڕی و دەڵێت، "وەزیری تەندروستیم راسپاردووە هەموو جۆرە هاوکارییەک بۆ بریندارانی نەخۆشخانەی ناسریە پێشکێش بکات".  دوای رووداوەکە مستەفا کازمی، سەرۆکوەزیرانی عێراق هەریەکە لە بەڕێوەبەری تەندروستیی زیقار، بەڕێوەبەری بەرگریی شارستانی و بەڕێوەبەری نەخۆشخانەی حوسێنی لە کارەکانیان دوورخستەوە.  لە کاردانەوەکانی رووداوەکەشدا وەزارەتی دەرەوەی ئەمریکا سەرەخۆشیی لە عێراقییەکان کرد و سەرۆککۆماری عێراقیش دەڵێت، رووداوەکە ئەنجامی خراپیی کارگێڕییە لە کەرتی تەندروستیدا.