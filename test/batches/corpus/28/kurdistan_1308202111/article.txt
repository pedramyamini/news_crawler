هەفتەی رابردوو بەڕێوەبەرایەتیی دادی سنە سزای لەسێدارەدانی ئەو بەندکراوەی پەسندکرد و بۆ جێبەجێکردن رەوانەی دادگەی کامیارانی کرد و ئەگەری جێبەجێکردنی لەئارادایە.  محەممەد ساڵح نیکبەخت، پارێزەری حەیدەر قوربانی بە تۆڕی میدیایی رووداوی راگەیاند، تاوەکو ئێستا دووجار داواکاری پێداچوونەوە بە دۆسیەی ئەو بەندکراوەیان داوەتە دیوانی باڵای دادوەریی ئێران و بەڕێوەبەرایەتیی دادی سنە و هەردووجارەکە داواکارییەکە رەتکراوەتەوە.   بەپێی نامەیەک کە حەیدەر قوربانی بۆ رێبەری کۆماری ئیسلامی ئێرانی ناردووە و وێنەیەکی دەست رووداو کەوتووە، دادگەی سنە بێ ئەوەی بیسەلمێنێت کە ئەو چەکی پێبووە و ئەندامی هیچ حیزبێک بووە و کەسی کوشتبێت، بە تۆمەتی کوشتن و دژایەتیکردنی چەکدارانەی دەسەڵاتی ئێران بە لەسێدارەدان سزادراوە. داواش دەکات پێداچوونەوە بە دۆسیەکەیدا بکرێت.  سەرچاوەیەکی نزیک لەو بەندکراوە بە رووداوی راگەیاند، بڕیارە مامۆستایانی ئایینی و کەسایەتییەکانی پارێزگای سنەش نامەیەک لەبارەی دۆسیەی ئەو بەندکراوەوە بنێرن بۆ عەلی خامنەیی.  حەیدەر قوربانی خەڵکی کامیارانی پارێزگای سنەیە و ساڵی ٢٠١٦ دەستبەسەرکرا و دوو ساڵ دواتر لە دادگەی سنە بە ٩٠ ساڵ بەندکران سزادرا. دواتر دادگە سزاکەی بۆ لەسێدارەدان گۆڕی.   ئەو بە ئەندامێتی لە حیزبەکانی رۆژهەڵاتی کوردستان و هاوکاریکردنی پێشمەرگە "تاوانبار" کراوە.