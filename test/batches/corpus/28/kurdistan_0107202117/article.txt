ئەو سەرچاوەیە کە نەیویست ناوی ئاشکرابکرێت بە تۆڕی میدیایی رووداوی راگەیاند، "ئەگەرچی بڕیاربوو ئەمڕۆ پێنجشەممە و سبەینێ هەینی مووچەی ئەم مانگەی مووچەخۆرانی وەزارەتەکانی حکومەتی هەرێمی کوردستان بەردەوام بێت، بەڵام بەهۆی نەبوونی پارەوە راگیرا، چونکە داهاتە نانەوتییەکان بەتەواوەتی نەگەڕاونەتەوە گەنجینەی حکومەت".  لای خۆیەوە هێڤیدار ئەحمەد، جێگری سەرۆکی لیژنەی دارایی و ئابووری لە پەرلەمانی کوردستان بە تۆڕی میدیایی رووداوی گوت، "هۆکاری وەستانی دابەشکردنی مووچەی مانگی حوزەیران بەهۆی نەبوونی سیولەی داراییەوەیە، چونکە وەزارەتی دارایی هێشتا داهاتی پارێزگاکانی سلێمانی و هەڵەبجەی بەدەستنەگەیشتووە کە ٨٠ ملیۆن دۆلارە. ئەمە مانای ئەوە نییە داهاتی ئەو دوو پارێزگایە ناگەڕێتەوە، بەڵکو لەکاتی دیکەدا داهاتەکانیان دێن. ئەوەی لەبەردەستی وەزارەتی داراییدا بووە لە چەند رۆژی رابردوودا تەنیا ٣٣٥ ملیۆن دۆلاری داهاتەکانی نەوت بووە".  جێگری سەرۆکی لیژنەی دارایی و ئابووری لە پەرلەمانی کوردستان گوتیشی، "نەگەڕانەوەی داهاتی سلێمانی و نەبوونی سیولەی بەردەست لای وەزارەتی دارایی هۆکاربووە بۆئەوەی مووچە وەزارەت بە وەزارەت دابەشبکرێت. هەرکاتێک داهاتی سلێمانی گەیشت، ئەوکاتە چەند وەزارەتێک پێکەوە مووچە وەردەگرن".  حکومەت بڕیاریدابوو لە ٢٥ی مانگدا دەست بە دابەشکردنی مووچە بکات، بەڵام مانگی رابردووش دابەشکردنی مووچە دواکەوت.  رۆژی دووشەممە ٢٨ - ٠٦ - ٢٠٢١، پەرلەمانی کوردستان لەسەر پرسی لێبڕینی مووچەی مووچەخۆران و پرسی مووچە و بودجە بە ئامادەبوونی تیمی حکومەتی هەرێمی کوردستان کە پێکهاتبوون لە ئاوات شێخ جەناب، وەزیری دارایی و ئابوورى؛ کەمال ئەترووشی، وەزیری سامانە سرووشتییەکان؛ خالید شوانی، وەزیری هەرێم بۆ کاروباری بەغدا؛ ڤالا فەرید، وەزیری هەرێم بۆ کاروباری پەرلەمان؛ ئومێد سه‌باح، سه‌رۆكی دیوانی ئه‌نجوومه‌نی وه‌زیران؛ ئامانج ره‌حیم، سكرتێری ئه‌نجوومه‌نی وه‌زیران و عه‌بدولحه‌كیم خه‌سره‌و، بەرپرسی فەرمانگەی هەماهەنگی و بەدواداچوون کۆبووەوە.