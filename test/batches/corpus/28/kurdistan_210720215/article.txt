رائید سەرکەوت کاڕەش، گوتەبێژی بەرگریی شارستانیی هەولێر بە رووداوی گوت: "لە یەکەمی رۆژی جەژنی قوربان، بە داخەوە ٤ رووداوی ئاگرکەوتنەوە لە سەنتەری شاری هەولێر تۆمارکراوە، کە رووداوێکیان ئێوارەی دوێنێ بوو لە گەڕەکی باداوەی شاری هەولێر. رووداوێکی ئاگرکەوتنەوە لە ماڵێک روویدا، کە کەسیان لە ماڵەوە نەبوونە، پێویستە هاونیشتمانیان کە لە ماڵ دەردەچن، ئامێرە کارەباییەکانی وەکو موبەریدەو سبلیت بکوژێننەوە، چونکە هۆکارێکی سەرەکییە بۆ کەوتنەوەی ئاگر، هەر دوێنێ مارکێتێک و ئۆتۆمبێلیکیش سووتان".  سەبارەت بە ئامارەکانی ١٩ رۆژی رابردووی ئەم مانگە، سەرکەوت کاڕەش گوتی: "ئامارەکان کارەساتن، لە سەرەتای ئەم مانگەوە، واتە لە ١ - ٧ تاوەکو ١٩ - ٧ - ٢٠٢١، ٨٨ رووداوی ئاگرکەوتنەوە روویانداوە، دەتوانم بڵێم رێژەکە ٣٠ % زیادیکردووە، ئەوەی جێی سەرنج و هەڵوەستە لەسەرکردنە ئەوەیە، لە ماوەی ئەو ١٩ رۆژە، شەش هاونیشتمانی تەنیا بە ئاگر سووتاون و گیانیان لەدەستداوە، لە کاتێکدا پێشتر لە چەند مانگێکدا کەسێک یان دوو کەس دەبوونە قوربانی".  سەبارەت بە رووداوەکانی خنکانیش گوتەبێژی بەرگریی شارستانیی هەولێر دەڵێت: "بە داخەوە لە ماوەی ئەو ١٩ رۆژە دوو کەس لە ئاودا خنکاون، ئەوەی جێگەی سەرنجە ئەو کەسانەی دەخنکێن زۆربەیان هەرزەکارن تەمەنیان لەنێوان ١٥ بۆ ٢٥ ساڵانە".  بەپێی ئامارەکانی بەڕێوەبەرایەتیی گشتیی بەرگریی شارستانیی هەولێر، لە ماوەی ٦ مانگی رابردوودا، زیاتر لە ٧٨٥ رووداوی ئاگرکەوتنەوە و خنکان تۆمارکراون، لەکۆی ئەو رووداوانە ١٩ کەس گیانیان لەدەستداوە، کە ٨ یان بەهۆی رووداوی ئاگرکەوتنەوە بووە و ١١ کەسیش خنکاون و ٥١ کەسیش بریندار بوونە.