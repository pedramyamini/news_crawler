لە كۆبوونەوەكەدا کە ئەمڕۆ چوارشەممە ١٤ی تەممووزی ٢٠٢١ ئەنجامدراوە، قوباد تاڵەبانی، جێگری سەرۆکوەزیرانی هەرێمی کوردستان هەریەك لە ئەژی ئەمینی وەکو سەرۆكی دەزگای زانیاری و وەهاب هەڵەبجەیی وەكو بەڕێوەبەری دژە تیرۆر بە فەرمی بە بەڕێوەبەرایەتییەكانی وەزارەتی ناوخۆ ناساند و هیوای سەركەوتنی لە ئەركی نوێدا بۆ خواستن.  جێگری سەرۆكوەزیرانی هەرێمی كوردستان روونیكردەوە، پێویستە دەزگا ئەمنییەكان هەماهەنگیی زیاتر بكەن و چاوكراوەتربن لەپێناو پاراستنی ئارامی و سەروماڵی هاووڵاتییان و خۆیان بەدووربگرن لە دەستوەردانی سیاسی و "پەرەی زیاتر بە تواناكانی خۆیان بدەن لەڕووی پیشەییەوە بۆ بەرەنگاربوونەوەی دیاردەی تاوان و دیاردەی دزێو و یاساشكێنی لە كۆمەڵگە".  قوباد تاڵەبانی بەڵێنی ئەوەی بە بەڕێوەبەرەکان داوە کە پاڵپشتیان دەبێت بۆ جێبەجێکردنی ئەرکەکانیان.