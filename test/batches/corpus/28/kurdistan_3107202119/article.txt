لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکەشی دەکات، باس لە کێشەکانی کارەبا کرا کە تێیدا سیروان محەممەد، گوتەبێژی بەڕێوەبەرایەتیی کارەبای سلێمانی و سالار عومەر، خاوەنی کۆمپانیایەکی بواری وزە بەشدار بوون.  گوتەبێژی بەڕێوەبەرایەتیی کارەبای سلێمانی رایگەیاند: "یەکێک لە کێشەکانمان لە زستاندا ئاوگەرمکردنە لە رێگەی بۆیلەرەوە. ٧٠ % ی کارەبامان لە زستاندا بۆ ئاوگەرمکردن دەڕوات. ئەگەر بتوانین لە ماوەی ٤ - ٥ ساڵدا ئاوگەرمکردنی ماڵان لە کارەبای نیشتمانی بکەینەوە، زۆربەی کێشەکانی کارەبا لە زستاندا نامێنن. "  گوتەبێژی بەڕێوەبەرایەتیی کارەبای سلێمانی ئاماژەی بەوە دا، رۆژبەڕۆژ خواست لەسەر کارەبا زیاد دەکات، بە تایبەتی لە مانگی هاویندا. ساڵی رابردوو لە سلێمانی ٢٢ هەزار هاوبەشی تازە کارەبایان وەرگرتووە. ساڵانە بە تێکڕایی ١٠ % خواست لەسەر کارەبا زیاد دەکات. ئێمە توانای بەرهەمهێنانی کارەبامان لەنێوان ٦٥٠٠ - ٧٠٠٠ مێگاواتدایە، ئەمەیش پێویستی بە سووتەمەنییە.   لە هەرێمی کوردستاندا سەرچاوەی دابینکردنی کارەبا وێستگە کارۆئاوی و هەڵمی و گازییەکانن کە ئێستا وێستگە کارۆئاوییەکان بەهۆی وشکەساڵییەوە بەرهەمهێنانی کارەبایان کەم بووەتەوە.  سیروان محەممەد گوتی: "یەکێک لە کێشەکانی کارەبا بەڕێوەبردنیەتی. بەڕێوەبردنەکەی زۆر خراپە؛ کارەبا زۆر بەهەدەر دەدرێت. بەڕێوەبردنەکە شێوازەکەی زۆر کۆنە. باپیری ئێمە کاتی خۆی چۆن بووەتە هاوبەشی کارەبا و پارەی داوە، لە سالێ ٢٠٢١ ـیشدا بە هەمان شێوەیە. ٤٠ ساڵ لەمەوپێش ١٠٠ هەزار هاوبەشی کارەبا لە سنووری سلێمانیدا هەبوون، ئێستا کە بووەتە ٦٣٠ هەزار، ناتوانیت بەو شێوازە کۆنە بەڕێوەی ببەیت. دەبێت رێکاری تازە دابنرێت بۆ ئەوەی خەڵک لە سەرئێشەی کارەبا رزگار بکەیت و بیشتوانیت بەفیڕۆدان کەم بکەیتەوە. "  سالار عومەر، خاوەنی کۆمپانیایەکی بواری وزەیش گوتی: "ئێمە دوو ساڵ پێشتریش لەسەر کێشەی کارەبا لەگەڵ وەزیری کارەبادا دانیشتین و چارەسەرمان دایێ، بەڵام هیچ نەگۆڕا، لەبەر ئەوەی پرسەکان لە ریشەوە چارەسەر ناکرێن. بە بۆچوونی من پێوەری زیرەک ٢٠ % ـی کێشەی کارەبا چارەسەر دەکات. ئێستا تەکنەلۆجیای کارەبا لە رێگەی وزەی خۆرەوە زۆر پێشکەوتووە. ئێمە دەتوانین کارەبای وزەی خۆر بە باتری لە بری موەلیدەکان دابنێین هەر لەسەر ئەو تۆڕەی ئەوان. "  چەند جارێک باس لەوە کراوە کە وەزارەتی کارەبا بۆ باشترکردنی کەرتی کارەبا دابەشکردنی کارەبا دەداتە کەرتی تایبەت.  سیروان محەممەد، گوتەبێژی بەڕێوەبەرایەتیی کارەبای سلێمانی گوتی: "بیرۆکەیەک هەیە کە دابەشکردنی کارەبا بدرێتە کەرتی تایبەت. ئەمە بە جۆرێکە کە نرخ لەسەر هاونیشتمانییان زیاد ناکرێت و هەر وەک خۆی دەبێت. ئەگەر کارەبا بیشدرێتە کەرتی تایبەت، هەر دەبێت سیستەمەکە بگۆڕدرێت، بەم شێوازە بەڕێوەی ببات، هەمان کێشە دروست دەبێتەوە. ئێستا لە سلێمانی رۆژانە بە تێکڕا ١٢ - ١٣ کاژێر کارەبا دەدرێت. "  بەپێی بەڕێوەبەرایەتیی کارەبای سلێمانی، لە سنووری ئەو پارێزگایەدا نزیکەی ٦٣٠ هەزار هاوبەشی کارەبا هەن کە ئەو ژمارەیە هێشتا هەڵەبجەیشی لەسەرە. تاوەکو ئێستا ٢٩٦ هەزار پێوەری زیرەکی کارەبا بەستراون. زۆربەی گەڕەکەکانی ناوشار تەواو بوون، تەنیا ناوبازاڕ و شارەکانی کەرتی تایبەت ماون. ئیدارەی گەرمیان تەواو بووە و ١٠ - ١٥ رۆژی دیکە لە ئیدارەی راپەڕین دەست پێدەکرێت.   سیروان محەممەد گوتی: "لە سەرەتای مانگی ئەیلوولەوە نزیکەی ٩٠ هەزار ماڵ پسووڵەی کارەبایان لەسەر پێوەری زیرەک بۆ چاپ دەبێت. لە سنووری پارێزگای سلێمانی ٤٧٧ ملیار دینار پارەی قەرزمان لای هاوبەشانی کارەبایە. ٩٦ ملیار دیناری قەرزی فەرمانگە حکومییەکانەوە و ئەوەی دیکەشیان قەرزی هاووڵاتییانە. "   حکومەتی هەرێمی کوردستان بڕیاری داوە فەرمانگەکانی کارەبا لەو داهاتی کارەبایەی کە کۆی دەکەنەوە ٨ % ـی بۆ پرۆژەکانی خۆیان خەرج بکەنەوە.  گوتەبێژی بەڕێوەبەرایەتیی کارەبای سلێمانی ئاشکرای کرد، لە دوو ساڵی رابردوودا بە بەهای ٣٥ ملیار دینار لەو داهاتی ٨ % ـە پرۆژەیان جێبەجێ کردووە.