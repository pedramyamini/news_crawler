فەرمان لەتیف، بازرگانی برنج بە رووداوی گوت "ئەگەر چەند کەسێک یان بازرگانێک دەستگیربکرێن کە ویژدانیان نییە و کاری قاچاخچێتی دەکەن، ئەوە حەزەر دەکەن و کەس ئەو کارە ناکات، بیستوومانە کە هەوڵ هەیە بۆ دەستگیرکردنیان، بۆیە دەبینین وردە وردە کاڵای باش دێتە ناو بازاڕ".  بۆ رێگری لە قاچاخی کاڵا و نەگەڕانەوەی داهات بۆ خەزێنەی گشتی، بە بڕیاری جێگری سەرۆکوەزیران رۆژی دووشەممە، هێزەکانی ئۆپەراسیۆنی ئاسایشی سلێمانی  کە سەر بە ئاسایشی هەرێمی کوردستانن لە دەروازەکانی باشماخ و پەروێزخان جێگیران.  ئیسماعیل عەلی، گوتەبێژی دەروازەی سنووریی باشماخ رایگەیاند "بڕیاردراوە و بۆ تووندوتۆڵکردنی دەروازە سنوورییەکان ئێمە وەکو خۆی خاڵ بە خاڵ بڕیارەکان جێبەجێ دەکەین".  بەپێی ئامارەکانی بەڕێوەبەرایەتیی گشتیی گومرگی هەرێمی کوردستان، مانگانە داهاتی دەروازە سنوورییەکان لەنێوان ٧٠ بۆ ١٢٠ ملیار دینارە.  ساماڵ عەبدولڕەحمان، بەڕێوەبەری گشتیی گومرگی دەروازە سنوورییەکانی هەرێمی کوردستان ئاماژە بەوە دەکات "هەندێکجار کاری نایاسایی توانراوە بە زەبری هێز ئەنجام بدرێت یان بە هەر هۆکارێکی دیکە بێت، بەڵام ئێمە باس لە داهاتوو دەکەین کاریگەریی باشی دەبێت و داهاتیش زیاد دەکات، ئێستا بە رێژەی ٢٠ % زیادیکردووە لەچاو پار ساڵ".  گلەیی حکومەت لە کەم گەڕانەوەی داهاتی دەروازەکانی باشماخ و پەروێزخان بۆ خەزێنەی گشتی، جێبەجێنەکردنی بڕیارەکانی قەدەخەکردنی هاوردەکردنی کاڵا لە وەرز و کاتی دیاریکراو، هاوردەکردنی کاڵای خراپ و ماوەبەسەرچوو و هەروەها راپۆرتی چەند پەرلەمانتارێک لەسەر  قاچاخی ١٥ بۆ ٢٠ ملیار دۆلاری لە دەروازەکان، بووە هۆی جێگیرکردنی هێزەکانی ئۆپەراسیۆنی ئاسایش لە باشماخ و پەروێزخان.