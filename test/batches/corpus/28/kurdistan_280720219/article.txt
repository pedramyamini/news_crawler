کۆلۆنێل تۆد بورۆوس، جێگری بەڕێوەبەری گرووپی راوێژکارانی سەربازی لە تویتەر لەو بارەوە پەیامێکی بڵاوکردووەتەوە و رایگەیاندووە، بەیانیی ئەمڕۆ ٥٩ ئۆتۆمبێلیان رادەستی وەزارەتی پێشمەرگەی هەرێمی کوردستان کردووە و، بەردەوام دەبن لە پێدانی راوێژ و پاڵپشتیکردنی "پێشمەرگەی هاوبەشمان" بۆ تێکشکاندنی داعش.     ئەوە لە کاتێکدایە دوو رۆژ پێش ئێستا ٢٦ - ٠٧ - ٢٠٢١ هاوپەیمانیی نێودەوڵەتی ٥٠ هەمەری سەربازیی، سێ تانکی ئاو و ٢٥ بارهەڵگری مامناوەندی رادەستی هێزەکانی پێشمەرگە کرد. لەو بارەوە سەنتەرى ميديای وەزارەتی پێشمەرگەی هەرێمی کوردستان رایگەیاند، "لە درێژەی ئەو کۆمەک و هاوکارییانەی هاوپەیمانان پێشکەش بەهێزی پێشمەرگەی کوردستانی دەکەن، بەشێک لەو هاوکارییانە گەیشتنە دەست هێزەکانی پێشمەرگە و لە رێوڕەسمێکی تایبەتدا بە ئامادەبوونی ئەفسەرانی باڵای وەزارەتی پێشمەرگە و هاوپەیمانان واژووی پێدان و وەرگرتنی ئەو هاوکاریانە لە لایەن هاوپەیمانان و وەزارەتی پێشمەرگەی حکومەتی هەرێمی کوردستان کرا. "     هەروەها وەین مارۆتۆ، گوتەبێژی هاوپەیمانیی نێودەوڵەتیی دژی داعش بە تۆڕی میدیایی رووداوی راگەیاند، "ئەمڕۆ زیاتر لە ٧٠ هەمەر و ئۆتۆمبێلی سەربازیمان رادەستی  بەشی لۆجستی نێو وەزارەتی پێشمەرگە کرد. "     رۆژی ١٥ - ٠٧ - ٢٠٢١ بە سەرپەرشتیی وەزارەتی پێشمەرگە و فەرماندەیی ئۆپەراسیۆنە هاوبەشەکان، بەشێکی دیکە لە هاوکارییەکانی هاوپەیمانان گەیشتە دەست هێزەکانی پێشمەرگە کە پێکهاتوون لە کەلوپەل و کەرەستەی لۆجیستیی سەربازی.     لیوا قارەمان کەمال، جێگری سوپاسالاری پێشمەرگە بۆ ئۆپەراسیۆنەکان لە وەزارەتی پێشمەرگە بە تۆڕی میدیایی رووداوی راگەیاندبوو، "ئەم هاوکارییانە لە چوارچێوەی ئەو کۆمەک و هاوکارییانەدان کە وڵاتانی ناو هاوپەیمانیی نێودەوڵەتی دژی داعش بۆ هێزەکانی پێشمەرگە بڕیاریانداوە هێزەکانی پێشمەرگە پڕچەک بکەن، هاوکارییەکانی دیکەش بەڕێوەن. "     ئەم پرۆگرامی هاوکاری و پڕچەککردنەی لیواکانی وەزارەتی پێشمەرگە لە ساڵی ٢٠١٤ ـەوە دەستی پێکردووە و بەردەوام هێزەکانی هاوپەیمانان کۆمەک هاوکاری پێشمەرگەیان کردووە.