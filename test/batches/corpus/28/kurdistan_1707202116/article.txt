محەممەد ئەمین غەریب، بەڕێوەبەری ناحیەی زێلکان بە تۆڕی میدیایی رووداوی راگەیاند "کاژێر ١٠: ٠٠ ـی بەیانیی ئەمڕۆ لەکاتی تێپەڕبوونی ئۆتۆمبێلێکی سوپای تورکیا ئەو بۆمبەی پێدا تەقیوەتەوە، بەپێی زانیارییەکان دوو سەرباز بە سووکی بریندابوونە و زیانیش بەر ئۆتۆمبێلەکە کەوتووە. "  سەبارەت بەوەی کێ لەپشت چاندنی ئەو بۆمبەوەیە، بەڕێوەبەری ناحیەی زێلکان رایگەیاند، "جارێ زانیاریی پێویستمان لەبەردەست نییە. "  سەربازگەی گوداد لە چیای باشیک لە ساڵی ٢٠١٥ ـەوە ژمارەیەک سەربازێکی تورکیای تێدا ماونەتەوە کە ئەوکات مەشق و راهێنانیان بە حەشدی وەتەنی دەکرد بۆ ئەوەی دژی داعش شەڕ بکەن.   ئەوە لەکاتێکدایە، زیاتر له ٢٥ ساڵە تورکیا و پەکەکە له باشوورى كوردستان شه‌ڕ ده‌كه‌ن، دوو ساڵه ئۆپەراسیۆنەکانیان تووندتر كراون و رۆژانه بۆردوومان و تۆپبارانکردن به‌رده‌وامه. به‌هۆی ئەو شەڕەیشەوە تاوەکو ئێستا ٣٦٥ گوند چۆڵکراون. جگە لە زیانی ماددی، تەنیا لە سێ ساڵدا ٣٣ کەس لە خەڵکی سڤیل لە سنووری پارێزگای دهۆک گیانیان لەدەستداوە. زیان بەر خەڵکی ١٣ شارۆچکەی سنووری پارێزگای دهۆک کەوتووە.