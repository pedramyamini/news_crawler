هشیار وەیسی، بەڕێوەبەری فەرمانگەی دارستان و پاوانی زاویتە دەڵێت، ئەوەی روویداوە بە هەموو شێوەیەک زەرەرە، لەوانەیە دارە گەورەکان بژێنەوە بەڵام دارە بچووکەکان و شەتڵەکان هەموویان سووتاون و نەماون.  تاوەکو ئێستا هۆکاری کەوتنەوەی ئاگرەکە نادیارە، بەڕێوەبەری ناحیەی زاویتە لیژنەیەکی بەدواداچوون و لێکۆڵینەوەی پێکهێناوە بڕیارە لە چەند رۆژی داهاتوو دەست بە کارەکانیان بکەن.  ئیدریس گەلناسکی، بەڕێوەبەری ناحیەی زاویتە رایگەیاند، ئەوان بەپێی یاسا مامەڵەی لەگەڵ دەکەن، چونکە ئەو کەسەی لەپشت ئاگرەکەوەیە هەر کەس و لایەنێک بێت دەبێت رادەستی دادگا بکرێت.  بەپێی ئامارەکانی بەڕێوەبەرایەتیی بەرگریی شارستانیی دهۆک، ئەمساڵ ١٥٥٣ رووداوی ئاگرکەوتنەوە لە سنووری پارێزگاکە روویانداوە، هەزار و ١١٠ لەو رووداوانە لە دارستان و پاوانەکاندا کەوتوونەتەوە کە نزیکی ٥٠ دۆنم تێیدا سووتاون.