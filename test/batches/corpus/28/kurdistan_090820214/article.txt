یەکێک لە دەروازە سەرەکییەکان ئەو ئاڵوگۆڕەی لێوە ئەنجام دەدرێت باشماخە لە سنووری پێنجوێن؛ ساڵی رابردوو قەبارەی ئاڵوگۆڕی بازرگانی لەو خاڵە سنوورییەوە یەک ملیار و ٣١٢ ملیۆن دۆلار بووە. حەوت مانگی ئەمساڵیش زیاتر لە ٧٥٠ ملیۆن دۆلار بووە؛ بەڵام لە ماوەی رابردوودا پرسی قاچاخچێتی لەو دەروازە سنوورییەوە زۆرجار لای هەندێک پەرلەمانتار باسی لێوەکراوە و داوای رێگریکردن لێی کراوە.  ئەمڕۆش بە بڕیاری قوباد تاڵەبانی، جێگری سەرۆکوەزیرانی هەرێمی کوردستان، هێزەکانی ئۆپەراسیۆنی ئاسایشی سلێمانی سەر بە دەزگای ئاسایشی هەرێمی کوردستان لەو دەروازەیە جێگیر کران.  بەهجەت عەلی سپینداری، ئەندامی لیژنەی دارایی پەرلەمانی کوردستان دەڵێت "بەشێکی زۆر لە داهاتی هەرێمی کوردستان بەفیڕۆ دەچوو؛ دەچووە دەستی هەندێک کەس و باندەوە، ئەمە دەبێتە هێزێکی پشتیوانی بۆئەوەی رۆڵی خۆی بگێڕێت لە رێگریکردن لەو تەعەدا و زۆردارییەی لە خاڵی سنووریی هەندێک ناوچەی تایبەت دەکرا".  یەکێکی دیکە لە دەروازە سەرەکییەکانی نێوان هەرێمی کوردستان و ئێران بریتییە لە پەروێزخان. جێگیرکردنی بڕیاری هێزەکە ئەوێش دەگرێتەوە و عەباس ئیسماعیل، گوتەبێژی دەروازە سنوورییەکە بە تۆڕی میدیایی رووداوی راگەیاند، "ئەو هێزەی بڕیاری لێدراوە، هاتووە و ئێستا لە دەروازەکەماندایە".  گوتەبێژی دەروازە سنوورییەکە پابەندبوونی خۆیانی بە بڕیارەکانی حکومەتی هەرێمی کوردستان دووپاتکردەوە و گوتیشی، "دەروازەکەمان ماوەیەکە پاکە و هیچ کێشەیەکی تێدا نەبووە".  پەرلەمانتارێک ئومێدەوارە ئەم هەنگاوە کاریگەریی تەواوی لە کەمکردنەوەی قاچاخ و زیادبوونی داهات بۆ گەنجینەی حکومەت هەبێت. عومەر گوڵپی، ئەندامی لیژنەی دارایی پەرلەمانی کوردستان رایگەیاند "بەپێی بەدواداچوونی من، ٣٠ % بۆ ٤٠ % ی داهات ئێستا دەگەڕێتەوە بۆ خەزێنەی حکومەت. یەکێک لە رێگە کوشندەکان و ئەوانەی ببوونە هۆی بەزایەدانی داهات لە رێگەی گومرگەوە، قاچاخچێتی بووە. لە سەردەمێکدا کە خەڵک برسییە، بوونی قاچاخچێتی عەیبەیەکی گەورەیە. دەبێت چاوەڕێش بکەین بزانین ئەم هەنگاوانە دەبنە هۆی زیادبوونی داهات یان نا".  بەڕێوەبەری دەروازەی سنووریی حاجی ئۆمەرانیش بە رووداوی راگەیاند، بڕیاری گەیشتنی هیچ هێزێک بۆ دەروازەکە بەوان نەگەیشتووە.  مەسمەسعود باتێلی، بەڕێوەبەری کۆمەڵگەی دەروازەی سنووریی حاجی ئۆمەران ئاماژەی بەوەش کرد، هیچ قاچاخچێتییەک لەو دەروازەیەدا نییە کە ئەو سەرپەرشتیی دەکات و پەرلەمانتارانی کوردستانیش بەدواداچوونیان کردووە و هیچ شتێکیان دەستنەکەوتووە پێچەوانەی قسەکەی ئەو بێت.  جگە لەو سێ دەروازە فەرمییە، چوار دەروازەی نافەرمیی کێلێ، سەیرانبەند، شوشمێ و پشتە لەنێوان هەرێمی کوردستان و ئێراندا هەن.