ئەندام جەباری یەکێکە لەو ٦٠٠ وانەبێژە کوردەی، پەروەردەی کەرکووک بێبەشی کردوون لەبوونیان بەگرێبەست. ئەو مامۆستا کوردە بە رووداوی راگەیاند: "ئێستا بڕیار دراوە ٦٠٠ ناویش لەو ١٥٠٠ کەسەش کە بۆ کورد دانراوە دەرکرێ، واتا ١٠ هەزار ناو دێتەوە ٧٠٠ بۆ ٨٠٠ کەسی کوردی تێدایە"  بەبڕیاری وەزارەتی پەروەردەی عێراق ١٠ هەزار و ٥٥ وانەبێژ لەکەرکووک دەکرێنە گرێبەست. زیاتر لە ٨ هەزاریان لەنەتەوەی عەرەبن، پشکی خوێندنی کوردی ١٦٠٠ گرێبەستبوو، بەڵام بەهۆی مەرجێکی وەزارەتەکەوە کە پێویستە فەرمانی وانەبێژی ٢٠١٩ یان هەبێت لەو ١٦٠٠ ـەش ناوی ٦٠٠ وانەبێژی کورد لابراوە لەکاتێکدا رێژەی ٤٠ % ـی ئەو گرێبەستانە بەر حەویجە کەوتوون.  پەروین فاتیح، بەرپرسی یەکەی سەرپەرشتیاریی بنەڕەتی خوێندنی کوردی و ئەندامی لیژنەی گرێبەست بە رووداوی راگەیاند"حەویجە ٤ هەزار کەسی بەرکەوتووە، بەس خوێندنی خێرا کە سەر بەحکومەتی فیدراڵە نزیکەی ٣ هەزار کەسن، پشک دراوەتە ئاوارەکان، کابرایەک لەباشورەوە هاتووەو ئاوارەیە لێرە پشکی هەیە، تەنیا خوێندنی کوردی توانیمان ١٦٠٠ کەس بنوسین، بەڵام بەپێی رێنماییەکان دەڵێن تەنها ٢٠١٩، ئێستا ئەوەی کێشەی نییە ٩٠٠ کەسن".  بەرپرسانی پەروەردەی کەرکووک رەتیدەکەنەوە، بەگرێبەستکردنی وانەبێژان لەسەر بنەمای نەتەوە بێت و دەڵێن"هەر وانەبێژێک فەرمانی ساڵانی پێشتری هەبێ و پشتگیریی بەردەوامبوونی هەبێت لەدەوامکردن، دەکرێتە گرێبەست و لاری نەبوونی بۆدەکرێت، هەر وانەبێژێک فەرمانی کارگێڕی هەبێ دەیگرێتەوە، کەفەرمانی نەبێ نابێ، چارەسەری هەموو ئەوانەمان کردووە بۆ هەموو بەشی خوێندنەکان".  عەبد عەلی حسێن، بەڕێوەبەری پەروەردەی گشتیی کەرکووک بە رووداوی راگەیاند "لەسەر بنەمای نەتەوەکان نییە ئەوان وانەبێژی پەروەردەی کەرکووکن، خوێندنی تورکمانی و کوردی و خوێندنی پیشەیی و خێراش دەگرێتەوە".  ئەم جیاوازییەی ژمارەی گرێبەستی وانەبێژان لەنێوان پێکهاتەکان لەکاتێکدایە ساڵی رابردووش لەدامەزراندنی ٢٩٠٠ مامۆستا ١٦٠٠ یان بەر عەرەب کەوتن و تەنیا ٦٠٠ دەرچووی کورد لەکەرکووک دامەزرێندران.