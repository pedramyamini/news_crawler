بەپێی زانیارییەکان، رووداوەکە کاژێر ١٠: ٠٠ بۆ ١١: ٠٠ی پێشنیوەڕۆی رۆژی یەکشەممە ٠٨ - ٠٨ - ٢٠٢١ لە گەڕەکی حەجی غەنی لە قەزای ئاکرێ روویداوە.   سەرچاوەیەک لە ئاسایشی ئاکرێ کە نەیویست ناوی بڵاوبکرێتەوە بە تۆڕی میدیایی رووداوی راگەیاند "ئەو کچە ماوەیەک بوو دەستگیرانداربوو، دواتر کێشەیەکی کۆمەڵایەتییان لەگەڵ ماڵی کوڕە بۆ دروست بووە کە پەیوەندی بە کوڕ و کچەکەوە هەیە، دواتر ئەو کچە لەلایەن ماڵباتەکەی خۆیەوە کوژراوە. "  لە تۆڕە کۆمەڵایەتییەکان باس لەوە دەکرێت کە کچەکە لەلایەن "باوکی یان برا"یەکییەوە کوژرابێت. ئەو سەرچاوەیەی ئاسایشی ئاماژە بەوەش دەدات "راستە کچەکە لەلایەن ماڵباتەکەی خۆیەوە کوژراوە، بەڵام تاوەکو ئێستا روون نەبووەتەوە کە کچەکە باوکی یان براکەی کوشتوویەتی. "  هێزە ئەمنییەکانی سنووری قەزای ئاکرێ لە لێکۆڵینەوەدان و پەڕاوی لێکۆڵینەوە بۆ رووداوەکە کراوەتەوە. هێمن سلێمان، گوتەبێژی پۆلیسی دهۆک لەبارەی رووداوەکە دەڵێت "لە سنووری ئاکرێ تەرمی کچێکی ٢٠ ساڵ دۆزراوەتەوە و دوای ئاگادارکردنەوە پۆلیس گەیشتووەتە شوێنی رووداوەکە. "  گوتەبێژی پۆلیسی دهۆک دەشڵێت "تەرمەکەی رەوانەی دادپزیشکی کراوە و پەڕاوی لێکۆڵینەوە بۆ رووداوەکە کراوەتەوە، هەروەها فەرمای دەستگیرکردن بۆ تۆمەتباران دەرچووە. "