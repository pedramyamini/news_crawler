بێوار عەبدولعەزیز، گوتەبێژی بەرگریی شارستانیی دهۆک بە رادیۆی رووداوی راگەیاند: "شەوی سێشەممە ئاگرەکەی زاویتە دوای هەوڵ و ماندووبوونێکی چوار رۆژە توانرا لە کاژێر ٠٢: ٠٠ی شەودا کۆنترۆڵ بکرێت. زیانێکی زۆر بە دارستانەکانی ناوچەکە گەیشتووە، زیاتر لە ١٠ هەزار دۆنم سووتاوە. "  گوتەبێژی بەرگریی شارستانیی دهۆک ئاماژەی بەوە دا کە دار سووتاوە کە تەمەنی ١٠٠ ساڵ دەبێت و ئامارێکیان لە بەردەستدا نییە کە چەند دار سووتاون، بەڵام زۆربەیان کاژ (سنەوبەر)ن.   بە گوتەی بێوار عەبدولعەزیز، لە شەش مانگی ئەمساڵدا هەزار و ٥٥٣ رووداوای ئاگرکەوتنەوە هەبوون، هەزار و ١١٠ یان پووش و پاوان سووتابوون. لەم هەفتەیەیشدا ٥٣ رووداوی ئاگرکەوتنەوە هەبوون کە یەکێکیان ئەمەی زاویتەیە.   گوتەبێژی بەرگریی شارستانیی دهۆک گوتی: "داوا لە خەڵکی ناوچە دارستانییەکان و باخدارەکان دەکەین کە باخ و شوێنەکانیان پاک بکەنەوە بۆ ئەوەی ئەگەر ئاگرێک کەوتەوە زیانی زۆر نەبێت. هەروەها داوا لە هاونیشتمانییان و رێکخراوە ژینگەییەکانیش دەکەین کە لە دۆخێکی وادا هاوکاریمان بکەن. ئێمە پێویستمان بە ئامێری زۆر پێشکەوتووە بۆ ئەوەی بتوانین بە باشی ئاگری دارستانەکان بکوژێنینەوە، بە تایبەتی بۆ ئەو شوێنانەی کە چیایی و سەختن. "  زاویتە بە دووریی ١٠ کیلۆمەتر دەکەوێتە باکووری دهۆک و لەسەر رێگەی دهۆک - ئامێدی هەڵکەوتووە و ناوچەکە پڕیەتی لە داری جۆراوجۆری سرووشتی.