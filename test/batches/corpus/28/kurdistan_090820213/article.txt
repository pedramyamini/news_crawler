ئەمڕۆ دووشەممە ٩ - ٨ - ٢٠٢١ زەردەشت عەبدولخالق، بەڕێوەبەری ئاوی هەولێر بە تۆڕی میدیایی رووداوی راگەیاند: "پرۆژەکانی ئیفراز یەک، دوو و سێ کەوتوونەتەوە کار و ئاو گەیشتووەتە ماڵەکان".  بەڕێوەبەری ئاوی هەولێر ئاماژەی بەوەشکرد، بەهۆی ئەوەی تۆڕی ئاو و حەوزەکان بەتاڵبوون، لە کاژێر ٠٦: ٠٠ی ئێوارەی دوێنێ ئاو گەیشتەوە ماڵان، لەکاتێکدا لە کاژێر ٠١: ٠٠ی دواینیوەڕۆوە گرفتەکانیان چارەسەر ببوون.  بەڕێوەبەری ئاوی هەولێر باسی لەوەشکرد، هاونیشتمانیان زیادەڕۆیی لە بەکارهێنانی ئاودا دەکەن و گوتی: "تەلەفۆنم بۆ کراوە کە خەڵک کۆڵان دەشۆن".  بەڕێوەبەری ئاوی هەولێر دڵنیایی دایە هاونیشتمانیان کە تەواوی کێشەکانی ئیفرازیان چارەسەر کردوون و ئاو بۆ هەموو گەڕەکەکان بەردەدەنەوە.  دوێنێ یەکشەممە ئومێد خۆشناو، پارێزگاری هەولێر بە تۆڕی میدیایی رووداوی راگەیاند، "ئەمڕۆ یەکشەممە، کێشەی کەمئاوی زۆربەی گەڕەکەکانی شاری هەولێر چارەسەردەبێت، بە تایبەت ئەو گەڕەکانەی بەهۆی شێلووبوونی ئاوەوە بێئاو ببوون".  بەهۆی شێلوبوون (لێڵبوون)ی ئاوی پرۆژەکانی ئیفرازەوە وێستگەکانی ئیفراز یەک، دوو و سێ لە شاری هەولێر لەکارکەوتبوون.   بەرپرسانی پارێزگاکە هۆکارەکەیان گەڕاندەوە بۆ گۆڕانی کەشوهەوا و بارانبارین و رایانگەیاند: "قوڕ و لیتەیەکی زۆر چووەتە نێو ئاوی زێی گەورە و پرۆژەکانی ئیفرازی یەک، دوو و سێی وەستاوندووە".