ئێوارەی دووشەممە ٢٦ - ٠٧ - ٢٠٢١ پیاوێک بە ناوی (م. ح) لە سێڕای مارەغانی بلواری شەڵماش و لە نزیک ماڵی خۆیان پێشی بە ئۆتۆمبێلی هاوژینەکەی بەناوی (هـ. ح) گرتووە و بەچەکی کڵاشینکۆف نزیکەی ٢٠ گوللەی لێداوە.  بە گوتەی سەرچاوەیەکی ئاگادار لە رووداوەکە کە نەیویست ناوی ئاشکرا بکرێت و قسەی بۆ رووداو کرد، ئەو ژنە تەمەنی ٤٩ ساڵان بووە لەگەڵ ئەو پیاوە سێ منداڵیان هەبووە کە دوو کوڕ و کچێک بوون. منداڵەکان هەموویان لە دەرەوەی وڵات دەژین.  ئەو دوو کەسە نزیکەی ٢٦ ساڵە ژیانی هاوژینییان پێکهێناوە.   ئەو ژنەی کە کوژراوە ئەو کاتەی کە لە سەردەشت ژیاوە، بەرپرسی خانەی تەندروستیی گوندی بێتوش و دواتریش فەرمانبەری تەندروستی بووە. لەگەڵ کچەکەی لەڕێگەی بانگهێشتنامەی کوڕەکەیەوە کە لە وڵاتی فینلەندا دەژی، چووەنەتە ئەو وڵاتە و لەوێ وڵاتینامەیان وەرگرتووە.  بەپێی زانیارییەکانی سەرچاوەکەی رووداو، ئەوان پێکەوە ناکۆکییان هەبووە و ژنەکە ماوەی نزیکەی مانگێک گەڕاوەتەوە سەردەشت و داوای جیابوونەوەی لە هاوسەرەکەی کردووە، ئەو ژنە ویستوویەتی خانوو شتەکەیان بە ناوی خۆیەوە بووە، بیفرۆشت و لە هاوسەرەکەی جیابێتەوە. لەسەر ئەوەش کێشەکەیان قووڵ بووەتەوە.   ئەو پیاوە دوای ئەوەی تەقەی لە هاوژین و هاوڕێی هاوژینەکەی بەناوی سوعدا کردووە، ویستوویەتی کۆتایی بە ژیانی خۆیشی بهێنێت، چەکەکەی لەژێر چەناگەی داناوە و تەقەی لەخۆی کردووە، بەم هۆیەشەوە چاوێکی لەدەستداوە.  ئەمساڵ کوشتنی ژنان لە رۆژهەڵاتی  کوردستان لەلایەن کەسوکاریانەوە بەشێوەیەکی بەرچاو زیادی کردووە. رۆژی یەکشەممەش لە شاری سنە پیاوێک بەهۆی ناکۆکی لەگەڵ هاوژینەکەی، بە چەک هاوژینەکەی و خوشکی هاوژینەکەی کوشت. ئەو ژن و پیاوەش ٣ سێ منداڵیان هەبوو.  جگە لەو چەند کەسە، بەپێی راپۆرتی رێکخراوی هەنگاو بۆ مافەکانی مرۆڤ، لە سەرەتای مانگی ئازار تاوەکو ٢٢ ـی تەممووزی ئەمساڵ نۆ ژن و کچ لە رۆژهەڵاتی کوردستان بە دەستی کەسوکاریان کوژراون. لەم هەفتەیەشدا سێ کەسی دیکە کوژراون، واتە لە ماوەی نزیکەی سێ مانگدا سەرجەم دەبێتە ١١ ژن و کچ.     بەپێی راپۆرتی رێکخراوی هەنگاو، لە ١٢ مانگی ساڵی ٢٠٢٠ یشدا ٢١ ژن کوژراون.