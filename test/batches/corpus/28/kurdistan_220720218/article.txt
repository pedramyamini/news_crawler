بۆ ئەوانەی لەنێو کەمپ و ژێر خێوەتەکاندا دەژین، تیشکی رۆژ بەهێزتر و کاریگەرترە. بەڵام خۆ منداڵەکان گوێ بەمە نادەن. بەشێک لەم منداڵانە هەر لەو کەمپە لەدایکبوون، بەشێکی دیکەشیان لەوێ پێیان هەڵگرتووە، لە خەیاڵی منداڵانەیاندا، پانتایی زەوی، تا پەرژینی تەلبەندکراوی کەمپەکەیانە.  لەژێر سێبەری هەر خێمەیەکدا، چیرۆکێک هەیە، ژنێک گەورەکردنی شەش منداڵی لە ئەستۆیە، هاوژینەکەی لە شەڕی موسڵ بە بۆردوومان کوژراوە. کوڕە بچووکەکەی نەخۆشە و لەسەر زەوی چیمەنتۆکراوی خێمەکەیان راکشاوە. پلەی گەرمی لەشی بەرزەو دایکیشی پەیتا پەیتا فێنکی دەکاتەوە.  خەولە عەبدوڵڵا ئاوارەی موسڵ لە کەمپی حەسەن شام بە رووداوی گوت: "بارودۆخمان زۆر خراپە، لەڕووی داراییەوە لەڕووی هاوکارییەوە زۆر خراپین، منداڵەکانیشم بچووکن و کەسێکیش نییە کارمان بۆبکات بۆ ئەوەی هاوکارمانبێت".  خەولە عەبدوڵڵا هەروەها گوتی: "منداڵەکان لە دەرەوە شت دەبینن و داوای دەکەن، بۆ ئەم جەژنە داوای جلوبەرگیان لێکردم، بەڵام ناتوانم بۆیان بکڕم".  کەمپی حەسەن شام لە سنووری پارێزگای هەولێر، ساڵی ٢٠١٦ بۆ ئاوارەکانی شەڕی موسڵ دروستکراوە. دوای ٤ ساڵ لە کۆنترۆڵکردنەوەی موسڵ، هێشتاش شەش هەزار و ٨٤٢ ئاوارەی تێدا دەژین. لەچوارچێوەی کۆچی پێچەوانە، ٢٠٠ خێزانی دیکەش لە سنووری نەینەواوە دووبارە ئاوارەی ئەم کەمپە بوونە و بەمەش کۆی گشتیی خێزانەکانی نێو کەمپەکە دەگاتە هەزار و ٣٠٠ خێزان.