سەربەست سەبری، بەڕێوەبەری ناحیەی کانی ماسێ بە رووداوی راگەیاند، ئەوەی تاوەکو ئێستا لیژنەی تۆمارکردنی قەرەبووی زیانەکانی شەڕی تورکیا و پەکەکە لە سنوورەکە تۆمارکراوە، گەیشتووەتە نزیکەی شەش ملیار دینار، جگە لەوەی کە سێ کەس برینداربوون و زیاتر لە ١١ هەزار دۆنم زەوییش سووتاوە.  پێشتر دلشێر عەبدولستار، قایمقامی قەزای زاخۆ بە وەکالەت، بە رووداوی راگەیاندبوو، لە سنووری ناحیەی باتیفا سەر بە قەزای زاخۆ، ئەو زیانانەی تاوەکو ئێستا تۆمارکراون و بەر هاونیشتمانیان کەوتوون، گەیشتووەتە نزیکەی سێ ملیار و نیو دینار، رۆژانەش بۆردوومان بەردەوامە و زیانی زیاتر بەر خەڵکی ناوچەکە دەکەوێت.  ئەدیب جەعفەر، بەڕێوەبەری ناحیەی دەرکار بە رووداوی راگەیاند، ١٢ گوندی سنوورەکەیان زیانی گەورەیان بەرکەوتووە، بەهۆی مەترسیی شەڕ ناتوانن بچنەوە ئەو گوندانە و زیانەکان تۆماربکەن، دەشڵێت، هەرکات رەوشەکە ئاسایی بووەوە، زیانەکان تۆماردەکەن.  دەربارەی قەرەبووکردنەوەی هاونیشتمانیان، بەڕێوەبەری ناحیەی کانی ماسێ رایگەیاند، ئەوان تەنیا زیانەکان تۆماردەکەن، هێشتا دیارنییە کەی و کێ قەرەبووی ئەو هاونیشتمانیانە دەکاتەوە کە زیانیان بەرکەوتووە.  زیاتر لە ٢٥ ساڵە تورکیا و پەکەکە لە باشووری کوردستان شەڕ دەکەن، دوو ساڵە ئۆپەراسیۆنەکان تووندتر کراون و رۆژانە بۆردوومان و تۆبپارانکردن هەیە، بەهۆی شەڕی تورکیا و پەکەکەش ٣٦٥ گوند چۆڵکراون، جگە لە زیانی ماددیش، تەنیا لە سێ ساڵدا ٣٣ کەس لە خەڵکی سڤیل لە سنووری پارێزگای دهۆک شەهیدبوون، زیان بەر خەڵکی ١٣ ناحیەی سنووری پارێزگای دهۆک کەوتووە، تاوەکو ئێستاش زیانەکانی ئەو شوێنانە ئاشکرانەکراون.