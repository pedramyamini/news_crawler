بەپێی راگەیێندراوی وەزارەتی پێشمەرگە، رۆژی چوارشەممە ١١ی ئابی ٢٠٢٠ شۆڕش ئیسماعیل، وەزیری پێشمەرگەی حکومەتی هەرێمی کوردستان پێشوازیی لە جەنەڕاڵ ئادەم، مولحەقی [هەڵسوڕێنەری کاروباری] سەربازی لە باڵیۆزخانەی بەریتانیا لە بەغدا و کۆلۆنێڵ چارڵی، بەرپرسی تیمی راوێژکارانی سەربازیی بەریتانیا لە هەرێمی کوردستان و شاندی یاوەری کرد.  لە کۆبوونەوەیەکدا، کە فەریق جەمال محەممەد، سەرۆکی دەستەی ئەرکان و راوێژکاریی وەزارەتی پێشمەرگە و بەڕێوەبەری هەماهەنگی و پەیوەندییەکان ئامادەی بوون، جەخت کرایەوە لەسەر فراوانکردن و بەرەوپێشبردنی زیاتری هاوکاری و هەماهەنگییەکانی نێوان راوێژکارانی سەربازیی بەریتانیا و هێزەکانی پێشمەرگە.  وەکو لە راگەیێندراوەکەدا هاتووە، جەنەڕاڵ ئادەم، ئاماده‌یی خۆی و تیمه‌كه‌ی بۆ به‌شداری له سه‌رخستن و پێشكه‌وتنی زیاتری پرۆسه‌ی چاكسازیی وه‌زاره‌تی پێشمه‌رگه دووپاتكرده‌وه.  پرۆسەی خانەنیشینیی سەربازی تەوەرێکی گفتوگۆکانی نێوان هەردوولا بووە، لەوبارەیەوە تیمی راوێژکارانی باڵای بەریتانیا، "پشتگیری و پاڵپشتیی تەواوی ئەو هەنگاوەیان کرد".  هەر لەو دیدارەدا تاوتوێی پرسی مەشق و راهێنانی ئەفسەران و هێزی پێشمەرگە و بەشدارییان لە خوولەکانی ناوخۆ و دەرەوە کرد و "بە گرنگییەوە لەو پرسەیان روانی بۆ بەرزکردنەوەی توانستی سەربازیی پێشمەرگە و بەرەوپێشبردنی هزری ئەفسەران لەڕووی ستراتیژ و سەرکردایەتیکردنەوە".