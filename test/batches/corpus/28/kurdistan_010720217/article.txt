سالار تەحسین، بەرپرسی نیشینگە و پاسپۆرتی حاجی ئۆمەران بە رووداوی راگەیاند، سیستەمی دەروازە سنوورییەکان بۆ هاتووچۆی گەشتیاران بەستراوەتەوە بە بەغدا و لەگەڵ وەرگرتنی هەر پاسپۆرتێک، دەبێت لەڕێگەی سیستەمەوە لە بەغدا بخوێندرێتەوە و ئەو سیستەمەش لە کاژێر ٠٩: ٠٠ی رۆژی چوارشەممەوە پچڕاوە و تاوەکو ئێستا لە کاژێرێکدا دەتوانین تەنها کاری ١٠ کەس رایی بکەین و وێنەی پاسپۆرتەکان دەگرن و دەینێرنە بەغداو ئەوان پێیان دەڵێنەوە رێگەیان بدرێت یاخود نا.  ماوەی زیاتر لە چوار مانگە دەروازە سنوورییەکانی نێوان رۆژهەڵات و باشووری کوردستان لەلایەن ئێرانەوە داخراون، تەنها رێگە بەو کەسانە دەدات کە بازرگان یاخود نەخۆش و خوێندکارن، لە دوێنێشەوە خەڵک هەیە بۆ ماوەی زیاتر لە ١٠ کاژێر لە سنوور گیریان خواردووە تاوەکو دەربازیان بێت.  عەبدولوەهاب مەحموود، بەڕێوەبەری ناحیەی حاجی ئۆمەران بە رووداوی راگەیاند، لایەنە پەیوەندیدارەکانی کۆمەڵگەی گومرگیی حاجی ئۆمەران لەگەڵ بەغدا لەسەر هێڵن بۆ ئەوەی گرفتەکە چارەسەربکەن و تاوەکو ئێستاش نازانرێت بەغدا پچڕاندوویەتی یاخود کێشەیەکی تەکنیکییە.