سێ بنەماڵەی کورد لە سەر سنووری نێوان بیلاڕووس و لیتوانیا گیریان خواردووە، دوو بۆ سێ رۆژە خواردن و خواردنەوەیان نەماوە.  نیهاد محەممەد، یەکێک لەو کۆچبەرانە بە رادیۆی رووداوی راگەیاند: "ئەوان شەش کەسین و یەکێکمان منداڵە. ئێستا هەوڵ دەدەین بگەڕێنەوە بۆ باشووری کوردستان، بەڵام رێگەمان پێ نادرێت لە شوێنی خۆمان بجووڵێین. لە تاو تینووێتی و برسێتی خەریکە دەمرین. ئێمە کەوتووینەتە نێوان هەردوولا، دوو رۆژە ئاومان نەخواردووە. "  د. ئەحمەد سەحاف، گوتەبێژی وەزارەتی دەرەوەی عێراق بە رادیۆی رووداوی راگەیاند: "بە گرنگییەوە بەدواداچوون بۆ ئەو خێزانانە دەکەین. تیمی بەدواداچوونمان هەیە و هاوئاهەنگیمان لەگەڵ حکومەتی بیلاڕووس و لیتوانیا هەیە. تاوەکو ئێستا توانیومانە ٣٧٠ کەس لەوانەی لەسەر سنووری ئەو دوو وڵاتە گیریان خواردووە لەسەر خواستی خۆیان بگەڕێنینەوە. "  بە گوتەی نیهاد، مەودای نێوان هێزەکانی لیتوانیا و بیلاڕووس سێ مەترێک دەبێت، هێزی هەردوولا بەرامبەریان راوەستاوەن.  خێزانێکی دیکەی خەڵکی زاخۆ کە ١٤ کەسن، هەر لەو سنوورە گیریان خواردووە و رێگەیان نادرێت دەرباز ببن. ئەمان نەخۆش، منداڵ و دوو ژنی دووگیانیان لەگەڵدایە. ئاماژە بەوە دەدەن کە لە بەر بارانیشدا ماونەتەوە.  ئەو خێزانانە خەڵکی زاخۆی باشووری کوردستانن، بەر لە ١٥ رۆژ لە رێگەی فڕۆکەخانەی بەغداوە چوونەتە بیلاڕووس و ئێستا لەسەر سنووری ئەو وڵاتە و لیتوانیا گیریان خواردووە. ئەوان نە رێگەیان دەدرێ بگەڕێنەوە بیلاڕووسیا نە دەهێڵن بچنە لیتوانیا.