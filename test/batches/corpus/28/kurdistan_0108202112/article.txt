مەهدی فەرشادان، نوێنەری سنە و کامێران لە پەرلەمانی ئێران، لە پەیجی ئینستاگرامی خۆیدا نووسیوویەتی: "دوای لێکۆڵینەوە لە سکاڵای بەربژێرەکانی دیکەی هەڵبژاردنی ئەنجوومەنی شاری کامێران و بوونی بەڵگەی ئاشکرا لەوەی، کە ساختەکاریی کراوە، ئەنجامی هەڵبژاردنی ئەنجوومەنی شاری کامێران رەتکرایەوە".  ئەنجامی هەڵبژاردنی ئەنجوومەنی شار و گوندەکان دەبێت لەلایەن ئەنجوومەنی ناوەندیی چاودێریی هەڵبژاردنەکان، کە پەرلەمانتاری ئەو شارە یەکێک لە ئەندامەکانیەتی، پەسندی بکرێت.  هەڵبژاردنی ئەنجوومەنی شارەکان هاوکات لەگەڵ هەڵبژاردنی سەرۆککۆماریی ئێران لە رۆژی ١٨ - ٦ - ٢٠٢١ بەڕێوەچوو. لەو کاتەوە دەنگۆی ئەوە هەبوو براوەکانی هەڵبژاردنی ئەنجوومەنی شاری کامێران لە پارێزگای سنە بە شێوازی جۆراوجۆر دەنگیان کڕیوە.  کڕین و فرۆشتنی دەنگ لە هەڵبژاردنی ئەمجارەی ئەنجوومەنی شارەکانی ئێران و رۆژهەڵاتی کوردستان لە زۆر شاردا دیاردەیەکی بەربڵاو بوو.  جگە لە شاری کامێران، کە حەوت ئەندامی ئەنجوومەنی شاری هەیە، ئەنجامی هەڵبژاردنی ئەنجوومەنی شارەکانی نۆ شاری ئێرانیش هەڵوەشێنراوەتەوە.