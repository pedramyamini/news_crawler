بەپێی راگەیێندراوی حکومەت، قوباد تاڵەبانی، جێگری سەرۆکی حکومەتی هەرێمی کوردستان لە کۆبوونەوەیەکی تایبەت بە چاکسازییەکانی وەزارەتی پێشمەرگە رایگەیاند "دەبێت وەزارەتی پێشمەرگە بە یەک ئاراستەی نیشتمانی کار بکات و هەنگاوەکانی چاکسازیش جێبەجێ بکرێن لەپێناو رێکخستنەوەی باشتری هێزەکان".  کۆبوونەوەکە رۆژی چوارشەممە ٢٥ - ٠٨ - ٢٠٢١ لە هەولێر بە ئامادەبوونی وەزیری کاروباری پێشمەرگە، لەلایەن جێگری سەرۆکی حکومەتی هەرێمی کوردستانەوە سەرپەرشتی کرا و تایبەت بوو بە چاکسازییەکانی وەزارەتی کاروباری پێشمەرگە.  وەزیری پێشمەرگە لە کۆبوونەوەکەدا باسی لە هەنگاوەکانی چاکسازی کردووە کە گەیشتوونەتە چ ئاستێک و پێویستییەکانی قۆناخی داهاتوو بۆ جێبەجێکردنی هەموو ئەو هێڵانەی کە دیاریکراون بۆ چاکسازی لە وەزارەت و هێزەکانی پێشمەرگە چین.  قوباد تاڵەبانی جەختی لەوە کردووەتەوە، دەبێت بەردەوامی بدرێت بە چاکسازییەکان لەسەر بنەمای ئەو پلان و هەنگاوانەی کە بە هاوبەشی لەگەڵ هێزی هاوپەیمانان دیارییان کردووە و گوتیشی "دەبێت وەزارەتی پێشمەرگە بە یەک ئاراستەی نیشتمانی کار بکات و هەنگاوەکانی چاکسازیش جێبەجێ بکرێن لەپێناو رێکخستنەوەی باشتری هێزەکان".  جێگری سەرۆکی حکومەتی هەرێمی کوردستان بە بەرپرسانی وەزارەتی پێشمەرگەی راگەیاند "راستە هەنگاوەکانی چاکسازی ئاسان نین، بەڵام دەبێت بکرێن و ببینە خاوەن هێزێکی رێکخراوتر و ئێمەش لە سەرۆكایەتیی ئەنجوومەنی وەزیران هاوکارتانین لەپێناو سەرخستنی پلانەکانتان".  بەپێی راگەیێندراوی حکومەتی هەرێمی کوردستان، لە کۆتایی کۆبوونەوەکەشدا چۆنێتیی چارەسەركردنی گرفت و لەمپەرەکان خراوەتەڕوو.