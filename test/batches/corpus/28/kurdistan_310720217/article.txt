نێچیرڤان بارزانی، سەرۆکی هەرێمی کوردستان له يادى سى و هه‌شت ساڵه‌ى ئه‌نفالكردنى بارزانييەکاندا پەیامێکی بڵاوکردەوە و رایگەیاند "جينۆسايدكردنى بارزانييان به ته‌نيا ڕاپێچكردنى پياوان بۆ بيابانه تاريك و سامناكه‌كانى مه‌رگ نه‌بوو، دواى ئه‌وه‌ش ژنان، كچان، خوشكان و دايكانى بارزانى ده‌بوايه به‌ره‌وڕووى چاره‌نووسى سه‌خت و ناديارى ژيان ببنه‌وه و بۆ هه‌زاران منداڵى بێ باوك، ببنه باوك و باپيره و برا و ڕه‌نجێكى گه‌وره بۆ دابينكردنى بژێوى ژيان و به‌خێوكردن و په‌روه‌رده‌كردن و پێگه‌ياندنيان بكێشن و به‌رگه‌ى ژيانێكى تاڵ و سه‌ختى پڕ له فرمێسك و حه‌سره‌ت بگرن".  سەرۆکی هەرێمی کوردستان لە پەیامەکەیدا كه‌سوكارى ئه‌نفالكراوان و شه‌هيدانی دڵنياکردەوە "كه هيچ درێخى ناكه‌ين و هه‌موو هه‌وڵێك ده‌خه‌ينه‌گه‌ڕ بۆ به‌دۆكيۆمێنتكردن و بۆ ئه‌وه‌ى ئه‌نفاله‌كان له‌سه‌ر ئاستى نێوده‌وڵه‌تى به جينۆسايد بناسرێن و جارێكى دى گه‌لى كوردستان و مرۆڤايه‌تىی به‌گشتى مه‌رگه‌ساتى وا نه‌بينن، داوا له حكومه‌تى عيراقى فيدراڵيش ده‌كه‌ين، قوربانيان قه‌ره‌بوو بكاته‌وه".  نیچیرڤان بارزانی، سەرۆکی هەرێمی کوردستان لە کۆتایی پەیامەکەیدا دووپاتی دەكاتەوە "پاراستنی دەستكەوتەكانی گەلی كوردستان تەنھا زامنی دووبارەنەبوونەوەی كارەسات و نەھامەتیيەكانە، ئەوەش بە یەكڕیزی و تەبایيی نێوان سەرجەم لایەن و پێكھاتەكانی كوردستان دەبێت".  دەقی پەیامەکەی نێچیرڤان بارزانی، سەرۆکی هەرێمی کوردستان  له يادى سى و هه‌شت ساڵه‌ى ئه‌نفالكردنى بارزانيياندا، سه‌رى ڕێز و نه‌وازش بۆ گيانى پاكى هه‌شت هه‌زار مرۆڤى بێتاوانى كوردستان داده‌نوێنين كه له به‌ره‌به‌يانى ١٩٨٣/٧/٣١ ـه‌وه بۆ ماوه‌ى ده ڕۆژ له ئۆردوگا زۆره‌ملێكانى هه‌ولێر له هه‌ڵمه‌تێكى ڕه‌شبگيريدا به زه‌برى چه‌ك له‌نێو ماڵ و منداڵ و خێزانه‌كانيان ده‌ستگير كران و ئيتر هه‌رگيز و تاهه‌تايه نه‌گه‌ڕانه‌وه.  جينۆسايدكردنى بارزانييان به ته‌نيا ڕاپێچكردنى پياوان بۆ بيابانه تاريك و سامناكه‌كانى مه‌رگ نه‌بوو، دواى ئه‌وه‌ش ژنان، كچان، خوشكان و دايكانى بارزانى ده‌بوايه به‌ره‌وڕووى چاره‌نووسى سه‌خت و ناديارى ژيان ببنه‌وه و بۆ هه‌زاران منداڵى بێ باوك، ببنه باوك و باپيره و برا و ڕه‌نجێكى گه‌وره بۆ دابينكردنى بژێوى ژيان و به‌خێوكردن و په‌روه‌رده‌كردن و پێگه‌ياندنيان بكێشن و به‌رگه‌ى ژيانێكى تاڵ و سه‌ختى پڕ له فرمێسك و حه‌سره‌ت بگرن.  له‌م ياده سامناكه‌دا دروود بۆ گيانى پاكى ئه‌نفالكراوانى بارزانى و ته‌واوى ئه‌نفالكراوان و شه‌هيدانى كوردستان ده‌نێرين، به شكۆوه ياديان ده‌كه‌ينه‌وه، به‌وپه‌ڕى ڕێزه‌وه له ڕه‌نج و ماندووبوونى دايكان، هاوسه‌ران و خوشكانى ئه‌نفالكراوان ده‌ڕوانين، سوپاس و پێزانين بۆ خه‌ڵكى جوامێرى هه‌ولێر، هه‌رير و باتاس و هه‌موو ئه‌وانه‌ى دواى ئه‌نفالكردنى بارزانييان، هه‌رچى له توانياندا بوو، هاوكاريى خێزانى ئه‌نفالكراوانيان كرد و يارمه‌تييان دان.  كه‌سوكارى ئه‌نفالكراوان و شه‌هيدان دڵنيا ده‌كه‌ينه‌وه كه هيچ درێخى ناكه‌ين و هه‌موو هه‌وڵێك ده‌خه‌ينه گه‌ڕ بۆ به‌دۆكيومێنتكردن و بۆ ئه‌وه‌ى ئه‌نفاله‌كان له‌سه‌ر ئاستى نێوده‌وڵه‌تى به جينۆسايد بناسرێن و جارێكى دى گه‌لى كوردستان و مرۆڤايه‌تى به‌گشتى مه‌رگه‌ساتى وا نه‌بينن، داوا له حكوومه‌تى عيراقى فيدراڵيش ده‌كه‌ين، قوربانييان قه‌ره‌بۆ بكاته‌وه.  دووپاتی دەكەینەوە كە پاراستنی دەسكەوتەكانی گەلی كوردستان تەنھا زامنی دووبارەنەبوونەوەی كارەسات و نەھامەتیيەكانە، ئەوەش بە یەكڕیزی و تەبایيی نێوان سەرجەم لایەن و پێكھاتەكانی كوردستان دەبێت.