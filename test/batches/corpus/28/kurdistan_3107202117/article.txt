ئەمڕۆ شەممە ٣١ - ٧ - ٢٠٢١ لە ساڵیادی ئەنفالکردنی بارزانییەکاندا، سەرۆکایەتیی پەرلەمانی کوردستان راگەیێندراوێکی بڵاوکردەوە و تێیدا هاتووە، "ئەنفالی بارزانییەکان سەرەتای زنجیرەیەک تاوانی یه‌ك له دوای یه‌كی رژێمی بەعس بوو دژی خەڵک و خاکی کوردستان".  راشیگەیاندووە، "هەموو تاوانەکانی رژێمی بەعس بۆ سڕینەوەی ناسنامەی نەتەوەیی خەڵکی کوردستان بووە" و دەشڵێت، "بەڵام نەیانتوانی ناسنامەی خەڵك و ناوچە جیاوازەکانی کوردستان بگۆڕن و خەڵكی کوردستان و پێشمەرگە قارەمانەکان بۆ بەدەستهێنانی مافەکانیان کۆڵیان نەدا".  هەروەها سەرۆکایەتیی پەرلەمان داوا لە حکومەتی عێراق دەکات، "ئەرکی یاسایی و ئەخلاقیی خۆی جێبەجێ بکات، ئەویش بە قەرەبووکردنەوەی قوربانیانی رەشبگیری و ئەنفالکردن و کیمیابارانکردنی کوردستان".  هەر لەو راگەیێندراوەدا سەرۆکایەتی پەرلەمانی کوردستان داوا لە پەرلەمانی هەموو وڵاتانی جیهان دەکات، کە "ئەو تاوانکارییە بە جینۆساید بناسێنن و لە پشتیوانیکردنی گەلی کوردستان و گەلە ستەملێکراوەکان بەردەوام بن".