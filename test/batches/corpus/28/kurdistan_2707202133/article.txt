سەربەست سەبری، بەرێوبەری ناحیەی کانی ماسێ بە تۆڕی میدیایی رووداوی راگەیاند، "بێجگە لە گوندی هروور و کۆمەڵگەی بریفکا، بەهۆی بۆردوومانی فڕۆکەکانی تورکیا ئاگر لە نزیک گوندێ بازێش کەوتووەتەوە" و دووکەڵێکی زۆر ئاسمانی ناوچەکەی گرتووەتەوە.  سەربەست سەبری گوتیشی، "لە دوێنێوە زیاتر لە ٦٧٠ دۆنم زەوی سووتاون، زۆربەی ئەو دارانەی سووتاون دار بەڕوون لەگەڵ هەندێ لە رەز و بێستانەکانی خەڵک".  ئەیاد هرووری، خەڵکی گوندی هروور لە ناوچەی بەرواری باڵا بە تۆڕی میدیایی رووداوی راگەیاند، "دوێنێ ئێوارە بەهۆی تۆپبارانی سوپای تورکیا ئاگر لە ئاقاری گوندی هروور و کۆمەڵگەی بریفکا کەوتووەتەوە و ئاگرەکە هێشتا کۆنترۆڵنەکراوە". ئەو هاونیشتیمانییە گوتیشی "لەبەر مەترسییەکانی تۆپباران و بۆردوومان، کەس ناتوانێت بچێت بیکوژێنێتەوە".  ئۆپەراسیۆنی سوپای تورکیا بۆ سەر ناوچەی بەرواری باڵا لە ٢٣ی نیسان دەستی پێکردووە و تاوەکو ئێستا بەردەوامە، لە ئەنجامدا پێنج گوندی ناوچەکە چۆڵکراون.