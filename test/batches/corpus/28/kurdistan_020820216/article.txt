لقە سەرەکییەکانی رووباری سیوەیل لە سنووری شاری مەریوانەوە دێنە نێو هەرێمی کوردستان و لقە گەورەکە لە سنووری ناوچەی شلێرەوە دێتە سنووری پێنجوێن.  وەک ئەوەی کەسانی شارەزا و مرۆڤە بەتەمەنەکانی ناوچەکە باسی دەکەن، ئەمە رووداوێکی زۆر دەگمەنە کە ئەمساڵ روویداوە، چونکە هەرگیز رووبارەکە وشکی نەکردووە. لەساڵانی پەنجا و شەست و حەفتا و هەشتاکانی سەدەی رابردوودا ساڵ هەبووە ئاستی ئاوی رووبارەکە گەیشتووەتە بەرزیی ١٠ مەتر لەوەرزی زستاندا و لەوەرزی هاوینیشدا چوار بۆ پێنج مەتر ئاستی ئاوی ڕووبارەکە بەرزبووە، بەجۆرێک وەک دەڵێن کەم کەس توانیویەتی لەناوەڕاستی وەرزی هاوینیشدا بە مەلە لە رووبارەکەدا بپەڕێتەوە. بەجۆرێک خەڵکی شارەزا و مەلەوان بەپارە خەڵکیان لەرووبارەکە پەڕاندووەتەوە، ساڵ هەبووە ئاستی ئاوی رووبارەکە مەترسیی بۆسەر پردی کەناروێ دروستکردووە لەکاتێکدا کەبەرزیی پردەکە زیاتر لە ١٠ مەترە.  رووبارەکە بەژمارەیەکی زۆر دێهات و ئاوەدانیدا تێدەپەڕێت، بووەتە سەرچاوەی ژیانی دەیان هەزار کەس و سوودێکی زۆری بۆ کشتوکاڵی ناوچەکە هەبووە و هەزاران دۆنم زەویی بەراو کردووە.  هۆکارەکانی وشکبوونی رووبارەکە بۆ یەکەمجار لە ساڵی ٢٠٢١ ١ - وشکە ساڵی و کەمیی بارانبارین  ٢ - دروستکردنی چەندین بەنداوی بچووک، پڕۆژەی کشتوکاڵیی و بەخێوکردنی ماسی و لێدانی هەزاران بیر لەنزیک رووبارەکە لەدیوی رۆژهەڵاتی کوردستانەوە.  ٣ - لێدانی ژمارەیەکی زۆر بیری نایاسایی و دانانی هەزاران تروومپای ئاو (غەتاس) لەدیوی باشووری کوردستانەوە بەشێوەیەکی هەڕەمەکی و نایاسایی.  ٤ - دروستنەکردنی بەنداو لەسەر رووبارەکە و بەهەدەرچوونی ئاوەکەی کە دەکرا ببێتە سەرچاوەیەکی گەورەی ئاو بۆ ناوچەکە  مەترسییەکانی وشکبوونی رووبارەکە  ١ - بڕانی سەرچاوەی دووەمی بەنداوی دووکان لەدوای وشکبوونی رووباری زێی بچووک و گرتنەوەی ئاوەکەی لەلایەن ئێرانەوە. ئەوەش کاریگەریی زۆری لەسەر بەنداوی دووکان دەبێت.  ٢ - سەدان گوند و ناوەندی قەزای شارباژێڕ کەقەزای (چوارتایە) ئاوی خواردنەوەیان نامێنێت، ئەمەش بۆ ناوچەیەکی شاخاویی وەک شارباژێڕ دیاردەیەکی دەگمەنە.  ٣ - زیانێکی گەورە بە کەرتی کشتوکاڵ و باخداریی ناوچەکە دەکەوێت.  ٤ - سامانی ماسی و ئاژەڵداری بەتەواوی لەناوچەکەدا دەکەوێتە بەرمەترسی و لەناوچوون و زیانێکی زۆر بەپارێزگای سلێمانی و کوردستانیش دەگەیێنێت.  ٥ - سلێمانی و کوردستان ناوچەیەکی دڵفڕێنی سرووشتیی جوان لەدەست دەدەن کەدەکرا بە گرنگیی پێدانی بکرێتە گرنگترین ناوچەی گەشتیاری.  ئامادەکردن و وێنەکان؛ هەڵکەوت لەتیف