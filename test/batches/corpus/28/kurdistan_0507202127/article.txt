لە بەرنامەی گفتوگۆی رۆژنامەنووسی رادیۆی رووداودا کە هەریەکە لە عەبدولڕەزاق عەلی، نووسەر و رۆژنامەڤان؛ هەڵکەوت عەبدوڵڵا، نووسەر و رۆژنامەڤان؛ ئاکۆ محەممەد، رۆژنامەڤان و عارف قوربانی، رۆژنامەڤان تێیدا بەشدار بوون، باس لە دۆخی سیاسیی هەرێمی کوردستان و لایەنە سیاسییەکان و ساردیی پەیوەندییەکانیان کرا.  هەڵکەوت عەبدوڵڵا، نووسەر و رۆژنامەڤان گوتی: "بە داخەوە لەلای ئێمە ئەقڵ پێوار (غائیب)ـە و لە ئەنجامی ئەوەیش بەریەککەوتنی تووندمان دەبێت. ئەگەر ئەقڵ ئامادە بێت، بۆچی دەبێت حیزبەکان لەسەر بچووکترین شت جەنگێکی راگەیاندن هەڵبگیرسێنن و ئینجا دوای ئەوە جەنگێکی دیکەی بەرجەستەیش دروست بکەن.. سەرکردە سیاسییەکانیش ئەگەر بە ئەقڵەیەتی بەرژەوەندیی نیشتمانییەوە کاریان بکردایە دەبوو ئەوەیان پەسند نەکردایە. "  عارف قوربانی، رۆژنامەڤان لەبارەی کۆبوونەوەی حیزبەکانەوە گوتی: "کۆبوونەوەکان هیچ ئەنجامێکیان لێ نەکەوتووەتەوە کە ئەوەیش مانای وایە چارەسەر بۆ کێشەکان نەدۆزراوەتەوە. بە داخەوە دەرکەوت کە هەموو رووداوێکی تازە ناکۆکییەکانی ئێمە قووڵتر دەکاتەوە. کۆبوونەوەکان بۆ ئەوە بوون کە بڵێن کۆبوونەوە هەبووە، ئەگینا بۆ چارەسەری بنەڕەتیی کێشەکان نەبووە. تاوەکو کێشەکانی نێوان یەکێتی و پارتی لە رووی سیاسییەوە چارەسەر نەکرێن، کێشەکانی دیکە چارەسەر ناکرێن. "  لای خۆیشیەوە عەبدولڕەزاق عەلی، نووسەر و رۆژنامەڤان گوتی: "ناکرێت چاوەڕێ بیت لە کۆمەڵگەیەکی دواکەوتوودا بژاردەیەکی سیاسیی زۆر پێشکەوتوو، دیموکراتخواز و زۆر ئەقڵانیت هەبێت. زۆر گرنگە حیزبەکانی ئێمە دابنیشن ئەگەر تەنیا بۆ دانیشتنیش بێت. دابڕان و گوێنەگرتن لە یەکدی کێشەکان چارەسەر ناکات. "  پەرلەمانی کوردستان کە ئەندامەکانی ئەندامی حیزبە جیاوازەکانن، لە بەشێکی کۆبوونەوەکانیاندا لەسەر پرسەکان گفتوگۆی تووند لەنێوانیاندا دروست دەبێت کە جار هەیە دەبێتە هۆی ئەوەی دوو حیزب ساردی بکەوێتە نێوان پەیوەندییەکانیان.  عەبدولڕەزاق عەلی گوتی: "هەموو جارێک کە پەرلەمان کۆدەبێتەوە، من دەستم لەسەر دڵمە، چونکە دەزانم لەگەڵ هەر دانیشتنێکدا کێشەیەکی تازە بۆ هەرێمی کوردستان دروست دەبێت و جیاوازییەکانی نێوان یەکێتی و پارتی قووڵ دەبنەوە. بە داخەوە پەرلەمانی ئێمە بووەتە شوێنی دروستکردنی قەیران. "  کێشەکان و ساردیی نێوان حیزبە سیاسییەکانی هەرێمی کوردستان لە ئاستێکدان کە کاریگەرییان لەسەر رەوشی هاونیشتمانیان و لایەنی ئابوورییان داناوە و ئەوەیش وای کردووە بەشێکی خەڵك لە سیاسەت نائومێد ببن.  هەڵکەوت عەبدوڵڵا گوتی: "ئێمە لە کوردستاندا دوو نائومێدبوونمان هەیە: نائومێدبوون لە سیاسەت و نائومێدبوونی سیاسی. نائومێدبوون لە سیاسەت ئەوەیە جۆرێکی سیاسەتت بە دڵ نەبێت و، نائومێدبوونی سیاسی یانی لە هەموو جۆرەکانی سیاسەت نائومێد بیت. ئێستا جۆری دووەمیان لە زیادبووندایە. "  عەبدولڕەزاق عەلی ئاماژەی بەوە دا کە "ئێمە وڵات نیین و ئەمەیش کەموکورتییەکی زۆر گەورەیە، کاریگەریی لەسەر رەوتی سیاسیمان هەیە. ئەمەی ئێستایش هەمانە لە مەترسیدایە و بەرەو کەندەڵان دەڕۆین. هەروەها لە دوای ١٦ی ئۆکتۆبەرەوە دەردەکانی عێراق زۆر بەئاسانی بۆ ئێمە دەگوازرێنەوە. سەردەمی دەسەڵاتمان لە پێش ٢٠٠٣ ـدا زۆر لە ئێستا باشتر بوو؛ ئێستا هەموو رۆژێک دەسەڵاتمان کەمتر دەبێتەوە. "  عارف قوربانی پێیوایە، "ئەم چینە سیاسییەی ئێستا حیزبەکان بەڕێوە دەبەن لە ئاستی بەرپرسیارێتیی ئەم دۆخەدا نین، چونکە کێشەکان ئەوەندە قووڵ نین کە چارەسەر نەکرێن. هێزگەلی دیکە هەن کە کارای خێر نین تا هەوڵ بدەن ئاو بەم ناکۆکییەدا بکەن و بگرە زۆرجار دەبنە هۆی قووڵبوونەوەی ناکۆکییەکان. راستە حیزبە سیاسییەکان هەڵقوڵاوی ناو کۆمەڵگەی کوردین، بەڵام گوزارشت لە کۆمەڵگەکە ناکەن. خەڵك دژی ململانێی نێوان یەکێتی و پارتین و، گرێی سیاسی بەهۆی ناکۆکیی سیاسییەکانەوەیە. "  لە ساڵی ٢٠٠٩ دەستووری هەرێمی کوردستان نووسرایەوە و پەرلەمان پەسندی کرد، بەڵام بەهۆی ناکۆکیی لایەنە سیاسییەکانەوە رەشنووسەکە گشتپرسیی لەسەر نەکرا و تەنیا وەکو مرەکەبی سەر کاخەز مایەوە.  رۆژی چوارشەممە ٢٠٢١/٠٥/١٩، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی کۆنفرانسێکی تایبەت بە ناونیشانی '' یەکڕیزی و دەستوور '' رێکخست.  لە کۆنفرانسەکەدا نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان؛ رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتی نەتەوەیەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشدارییان کرد.  عەبدولڕەزاق عەلی گوتی: "دەستوور بۆ کوردستان زۆر گرنگە، بەڵام دەستوور بۆ ئێستا دانپێدانانی ئێمەیە بۆ بوونە بەشێک لە عێراق و دەمانکاتە عێراقییەکی عەیارە ٢٤. بە بۆچوونی من دەبێت ئەمە دووجار بیری لێ بکرێتەوە. هەروەها دەستوور لە دۆخی ئاسایی و هێمنیدا دەنووسرێت نەک لە دۆخی وەک ئێستادا. "  بەپێی یاسای ژمارە چواری ساڵی ٢٠١٥، لیژنەی ئامادەکردنی دەستوور ٩٠ رۆژ کاتی هەیە بۆ ئەوەی پرۆژەی دەستوور بۆ گشتپرسی ئامادە بکات، بەڵام ئەگەر نەیتوانی ئەو کارە لەو ماوەیەدا تەواو بکات، کاتەکەی بۆ درێژ دەکرێتەوە. دوای تەواوكردنی پڕۆژەکە بە دەنگی دوو لەسەر سێی پەرلەمانتاران پەسند دەكرێت و پاشان دەخرێتەوە گشتپرسییەوە.