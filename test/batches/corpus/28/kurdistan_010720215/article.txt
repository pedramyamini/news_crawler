کەرەستەجیئۆغڵو لەگەڵ ژمارەیەک ژنەپەرلەمانتاری پارتەکەی لە کۆنفرانسێکی رۆژنامەڤانیدا رایگەیاند: "دەسەڵات پێداگرە لەسەر کشانەوە لە بەڵێننامەی ئیستەنبووڵ کە تایبەتە بە داکۆکیکردن لە مافەکانی ژنان. هەر بۆیە هەدەپە لەو لیژنەیە دەکشێتەوە".  کەرەستەجیئۆغڵو هەروەها رەخنەی تووندی لە چۆنێتیی راپەڕاندنی کارەکانی ئەو لیژنەیە گرت و گوتی دەسەڵات دەستووەردەداتە کارەکانییەوە و گومان لە شێوازی کارکردنی ئەو لیژنەیەدا هەیە.  ئەمە لەکاتێکدایە ئەمڕۆ پێنجشەممە ١ی تەمموزی ٢٠٢١ رۆژی کشانەوەی تورکیایە لە پەیماننامەی ئیستەنبووڵ، کەرەستەجی لەمبارەیەوە گوتی: "دوای ١ی تەممووز تاکە کاری ئەو لیژنەیە هەوڵدان دەبێت بۆ رزگارکردنی دەسەڵات لەو زۆنگاوەی تێیکەوتووە. ئێمە لە نێو ئەم یارییەدا نین".  هەروەها سەمرا گوزەل، پەرلەمانتاری هەدەپە لە بازنەی ئامەد رایگەیاند کە ئەو لیژنەیە بۆ بەرەنگاربوونەوەی تووندووتیژی دژی ژنان کار ناکات، بەڵکو مەبەست تێیدا پێدانی رەوایەتییە بە دەسەڵاتی پیاو لە نێو خێزاندا، هەروەها رەوایەتیدانە بە دەرچوون لە بەڵێننامەی ئیستەنبووڵ.  رۆژی ٢٠ی ئاداری ٢٠٢١ و بە واژۆی رەجەب تەیب ئەردۆغان، تورکیا لە پەیماننامەی نێودەوڵەتیی ئیستەنبووڵ کشایەوە و بڕیارەکەش لە رۆژنامەی فەرمیی ئەم وڵاتە بڵاوکرایەوە.   پەیماننامەکە لەسەر ئاستی یاسای نێودەوڵەتیدا بە یەکەمین پەیماننامە هەژماردەکرێت کە جەخت لەسەر رووبەڕووبوونەوەی تووندووتیژی دژی ژنان، نایەکسانی نێوان ژن و پیاو و جیاکاری لە دژی ژنان دەکاتەوە.