فەریق جەبار یاوەر، ئەمینداری گشتیی وەزارەتی پێشمەرگە بە رادیۆی رووداوی راگەیاند، "ئەمریکا تاوەکو ئێستا رێکاری کشاندنەوەی هێزەکانیانی بڵاونەکردووەتەوە، بەڵکو تەنیا وادەکەیان دیاری کردووە کە کۆتایی ساڵ هێزەکانیان دەکشێننەوە کە تەنیا هێزە شەڕکەرەکان دەگرێتەوە. ئەمریکا هێزێکی گەورەی شەڕکەری نییە؛ زۆربەی هێزەکانی ئەمریکا لە عێراق راوێژکاری و مەشقدەرن. هێزی شەڕکەریان کەم بووە کە هەندێکیان بۆ پاراستنی بنکە و بارەگاکانی خۆیان بووە، هەندێکیشیان پەیوەستبوون بەو هێزە ئاسمانییانەی کە بەردەوام لە کاتی ئۆپەراسیۆنەکانی سوپای عێراق و هێزەکانی پێشمەرگە لە ئامادەییدا بوون. "  بەپێی راگەیێندراوی کۆتایی گەڕی چوارەمی دیالۆگی ستراتیژیی نێوان ئەمریکا و عێراق کە لە مانگی تەممووزی ٢٠٢١ لە واشنتن بەڕێوەچوو، لە کۆتایی ئەمساڵ هێزەکانی ئەمریکا لە عێراق و هەرێمی کوردستان دەکشێنەوە. ئەوەیش ئەو دەنگۆیەی زیاد کردووە کە سوپای عێراق چۆن دەتوانێت بەبێ ئەمریکا بەرەنگاری چەکدارانی داعش و هێرشە تیرۆریستییەکان ببێتەوە؟  جەبار یاوەر گوتی: "ئێمە ئەگەر راستییەکە ببینین، ئەو هێزەی لەسەر زەوی شەڕ دەکات نە هێزی ئەمریکایە نە هاوپەیمانان، بەڵکو هێزەکانی سوپای عێراق و پێشمەرگەن. بە بڕوای ئێمە پشتیوانیی ئاسمانیی هێزەکانی ئەمریکا و هاوپەیمانان هەر دەمێنێت، تەنانەت ئەگەر فڕۆکە شەڕکەرەکانی ئەمریکا عێراقیش جێبهێڵن. "  رۆژی دووشەممە ٢٠٢١/٠٧/٢٦ گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا بەڕێوەچوو. لە راگەیێندراوی وەزارەتی دەرەوەی عێراق لەبارەی کۆبوونەوەکەوە هاتووە، هەردوو وڵات وتوێژەکانیان لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژە پێدەدەن، هەروەها تێیدا هاتووە کە ئەمریکا رێزگرتنی بۆ سەروەریی عێراق و یاساکانی عێراق دووپات کردووەتەوە و بەڵێنی بە دابینکردنی ئەو یارمەتیانە داوە کە عێراق پێویستی پێیانە.  ئەمینداری گشتیی وەزارەتی پێشمەرگە ئاماژەی بەوە دا، ئەو رێککەوتنە پێنج خاڵییەی کە لەنێوان عێراق ئەمریکادا کراوە، خاڵێکیان پەیوەندیی بە پشتیوانیی سەربازی و ئەمنییەوە هەیە. لە رێککەوتنەکەدا ناڵێت هەموو هێزەکانی ئەمریکا لە عێراق دەکشێنەوە یان پشتیوانیی ئەمریکا بۆ عێراق کۆتایی دێت، بەڵکو تەنیا دەڵێن هێزە شەڕکەرەکانمان دەکشێنینەوە. واتە مەشقدەر، راوێژکار و ئەوانەی هاوئاهەنگیی ئەمنی دەکەن بەپێی ئەو رێککەوتنە لە عێراق دەمێننەوە. هەروەها هێزەکانی هاوپەیمانانیش بڕیاریان نەداوە راوێژکار و مەشقدەرەکانیان بکشێننەوە. ئەمریکا لە هەرێمی کوردستان هیچ هێزێکی ئەوتۆی شەڕکەر نییە و ئەوەیشی هەیە دەکشێتەوە.   چەکدارانی داعش لە ناوچە دابڕێنراوەکاندا بۆشایی تەناهی (ئەمنی)ـی نێوان هێزی پێشمەرگە و سوپای عێراق دەقۆزنەوە و هێرش دەکەنە سەر خەڵکی سڤیل و هێزەکانی پێشمەرگە و سوپای عێراقیش.  جەبار یاوەر گوتی: "داعش لە عێراقدا هێشتا مەترسییە و کۆتایی نەهاتووە. لە حەوت مانگی رابردوودا لە ناوچە دابڕێنراوەکان ١٣٤ کردەوەی تیرۆریستیی کردووە. لەو کردەوانەدا ٢٤٠ کەس کوژراون، ١٩٠ کەس بریندار بوون و ٢٧ کەسیش رفێنراون. راستە ئەو رێکخراوە زەویی بە دەستەوە نەماوە، بەڵام بووەتە شانە کە مەترسییە لەسەر عێراق و هەرێمی کوردستان. "  بڕیارە هێزەکانی پێشمەرگە و سوپای عێراق بۆ پڕکردنەوەی بۆشایی ئەمنیی نێوانیان دوو لیوای هاوبەش لە ناوچە دابڕێنراوەکاندا پێکبهێنن بۆ ئەوەی بەرەبگاری هێرشی چەکدارانی داعش ببنەوە.  ئەمینداری گشتیی وەزارەتی پێشمەرگە گوتی: "دوو مانگە ناوەندە هاوبەشەکانی هاوئاهەنگیی نێوان سوپای عێراق و هێزەکانی پێشمەرگە کار دەکەن. بەشێکی دیکەی ئەو رێککەوتنە ئەوەیە کە دەبێت دوو لیوای هاوبەش دروست بکرێت کە بۆشاییەکانی نێوان پێشمەرگە و سوپای عێراق پڕبکەنەوە کە تاوەکو ئێستا ئەمە جێبەجێ نەکراوە، هۆکارەکەیش ئەوەیە حکومەتی عێراق نەیتوانیوە بودجەی ئەو دوو لیوایە دابین بکات. "  ئەمریکا ژمارەی سەربازانی لە سەرووی ٣٠٠٠ سەربازەوە کەمکردەوە بۆ ٢٥٠٠ سەرباز. بایدن ئاماژەی بەوە نەداوە کە چەند سەربازیان لە عێراق دەمێننەوە، بەڵام بەرپرسێکی باڵای ئیدارەی بایدن کە نەیویستووە ناوی ئاشکرا بکرێت بە ئاژانسی ئەسۆشیەیتد پرێسی گوتووە کە لەوانەیە بۆ مەشق و راهێنانکردن پێویست نەکات ژمارەی سەربازان لەوە کەمتر ببێتەوە.