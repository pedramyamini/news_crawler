بەپێی سەرچاوەیەک لە کەناڵی گەلی کوردستان، باڵەخانە نوێیەکەی ئەو کەناڵەی دەبێتە موڵکی یەکێتیی نیشتمانیی کوردستان و کەناڵی گەلی کوردستانی تێدا جێگیر دەکرێت.  رۆژی ١٣ی ئەم مانگە لە پەرەسەندنەکانی کێشەی هاوسەرۆکانی یەکێتیی نیشتمانیی کوردستان، هێزێکی ئەمنی چوونە سەر کەناڵی ئای پڵەس و بەشێک لە کەلوپەلەکانیان شکاند و کارمەندەکانیان کردە دەرەوە و بەڕێوەبەری ئەو کەناڵە و ژمارەیەک کارمەندی دیکەیان بۆ ماوەیەک دەستبەسەرکرد.  لە کاردانەوەی ئەو هێرشەدا، کەناڵەکە لە روونکردنەوەیەکدا رایگەیاند، "هەندێک كەلوپەلیان بردە دەرەوەی دامەزراوەكە و بەشێكی كەلوپەل و دەرگاكانیان شكاند، جگە لەوەی بەشێكی كامێرای چاودێرییان لێكردەوە، كارەبای باڵەخانەیان كوژاندەوە. پاشان، بەڕێوەبەر و كارمەندانی دامەزراوەكەیان ئازادكرد و هێزەكان لە باڵەخانەی دامەزراوەكە جێگیركران. هێزەكان بە دەمامك و پۆشاكی سەربازی و چەكەوە هاتبوون، نزیكەی ٥٠ چەكدار دەبوون".  دامەزراوەی راگەیاندنی ئای پڵەس، سەركۆنەی ئەو کارە دەکات، وەکو لە راگەیێندراوەکەیاندا هاتووە، "سەرکۆنەی ئەو جۆرە رەفتارەی ئەو گرووپە دەكەین كە بە پۆشاكی فەرمیی حكومەتی هەرێمی كوردستان ئەو كردەوەیان بەرامبەر دامەزراوەیەكی میدیایی ئەنجامداوە و ترس و تۆقاندنیان لەنێو دامەزراوەكە بڵاوكردەوە".  رۆژی ٠٨ - ٠٧ - ٢٠٢١ سەرەتای ناکۆکییەکانی نێو یەکێتی بەروونی دەرکەوتن و بەرپرسی هەردوو دەزگای زانیاری و دژەتیرۆر گۆڕدران، دوای دوو کۆبوونەوەش لە نێوان بافڵ تاڵەبانی و لاهوور شێخ جەنگی، هیچ رێککەوتنێک نەکراوە.  کەناڵی ئای پڵەس بڕیاربوو لەچەند مانگی داهاتوودا بکەوێتە کار و نزیکەی ١٠٠ کارمەندی هەبوو، باڵەخانەکەی دەکەوێتە گەڕەکی کوردسات، نزیک لە شەقامی شەست مەتری لە سلێمانی.