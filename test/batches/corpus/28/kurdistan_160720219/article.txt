بەپێی راگەیێندراوێکی قایمقامیەتی سلێمانی، رۆژی هەینی ١٦ی تەممووزی ٢٠٢١ قوباد تاڵەبانی، جێگری سەرۆکی حکومەتی هەرێمی کوردستان لە کۆبوونەوەکەدا ئاماژەی بەوەش کردووە، "ئەرکی سەرەکیی فەرمانگە حکومییەکان خزمەتکردنە و کاری جیددی دەکەین بۆ گەیاندن و پێشکێشکردنی خزمەتگوزارییەکان بە هاونیشتمانیان و  جێبەجێکردنی پرۆژەکان لە سنووری پارێزگای سلێمانی".  بە گوتەی جێگری سەرۆکی حکومەتی هەرێمی کوردستان، دەست بە پرۆسەیەکی گۆڕانکاری کراوە و "کرۆکی گۆڕانکارییەکان لەسەر بنەمای توانا و دڵسۆزی و خزمەتکردن دەبێت".  سەبارەت بە ئامانجی گۆڕانکارییەکان، قوباد تاڵەبانی باسی لەوە کردووە "بۆ باشتر بەڕێوەچوونی کارەکانی حکومەت و خزمەتکردنی زیاتری هاووڵاتییانی سنووری پارێزگای سلێمانی"، گوتیشی "ئەو کەسانەی کاری باش دەکەن و خزمەتی هاووڵاتییان دەکەن، پاڵپشتی دەکرێن، بەڵام لە بەرامبەردا قورسترین سزای ئەو کەسانە دەدرێت کە تێوەبگلێن لە گەندەڵی و پۆست و پێگەکانیان بۆ مەرامی تایبەتی بەکاربهێنن و دڵسۆز نەبن لە جێبەجێکردنی ئەو ئەرکەی پێیان سپێردراوە".  لە بەشێکی دیکەی کۆبوونەوەکەدا، جێگری سەرۆکی حکومەتی هەرێمی کوردستان ئەوەی خستەڕوو "بە هیچ جۆرێک رێگە بە هیزە ئەمنییەکان نادرێت دەستێوەردان لە کاروباری بازاڕ و سیاسەت و بژێویی ژیانی خەڵکدا بکەن".  هەروەها راشیگەیاند، تەنیا ئامانج لەو بڕیار و گۆڕانکارییانە خزمەتکردنی زیاتری هاونیشتمانیان و جێبەجێکردنی ئەرکی دامەزراوەکانی حکومەتە لە ئاستێکی باش و پێویستدا لە بەرامبەر خەڵک و رێگریکردن لە هەر هەڵە و کەموکورتییەک کە زیان بە ژیان و کاسبیی خەڵک بگەیێنێت.