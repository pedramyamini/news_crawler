کەیفی مەحموود کاسبە و بە تۆڕی میدیایی رووداوی راگەیاند، "ساڵی رابردوو لە مانگی ئایار ئاومان نەما تاوەکو مانگی ئەیلوول، ئەمساڵیش لە ٢ - ٥ - ٢٠٢١ ـەوە ئاومان نییە، رۆژ نا رۆژیک ئاو دەکڕم بە ١٠ هەزار دینار، جیا لەوە پارەی ئاوی حکومەت قەرزارم، بەڕاست ئێمە نازانین هەوڵ بۆ چی بدەین. "  لەگەڵ دەستپێکردنی وەرزی گەرما بەشێک لە گەڕەکەکانی هەولێر بێئاو دەبن، بۆیە دانیشتووانی ناچار دەبن ئاو بکڕن، یان بڕۆن و لە گەڕەکەکانی دیکە ئاو بێنن.  قەدیفە قادر ژنی ماڵەوەیە و بێئاوی تەنگی پێهەڵچنیوە، دەڵێت "دەچمە گەڕەکی مامزاوا لە ماڵی خوشکم ئاو بکڕم، ژیانمان نییە، ئەوە چوار ساڵە واین، هیچمان نییە، لێرە هەموو فەقیرە، ئاو نییە لێرە، ئەوە ماڵی شووبرامە، لەوێ بە سۆندە ئاومان راکێشاوە، ئەوە کەی حاڵە؟ "  رۆژانە تانکەری ئاو لەو گەڕەکانە دەبیندرێت کە کێشەی بێئاوییان هەیە، نرخی پڕکردنەوەی هەر تانکییەکی ماڵان بەپێی قەبارەکەی لە پێنج تاوەکو ٢٥ هەزار دینارە، جیا لە شەش پرۆژەی ستراتیژی کە ئاوی پارێزگای هەولێر دابین دەکەن، بیرەکان سەرچاوەیەکی دیکەی دابینکردنی ئاون.  مەسعوود کاڕەش، جێگری پارێزگاری هەولێر لەبارەی ئەو کێشەیەوە دەڵێت، "ئێمە کێشەی ئاوی سەرزەویمان نییە، کێشەی ئاوی ژێر زەوی واتە بیرەکانمان هەیە، هەوڵدەدەین ئەو کێشانەش کە هەیە چارەسەر بکەین، بۆ نموونە، بیرێک کارەبای نییە، بتوانین کارەبای بۆ رابکێشین، بیرێک کێشەی پەمپی هەیە بیگۆڕین و پێمان وایە لەم رۆژانەدا هەنگاوی خێرا هەڵگرین بۆ ئەوەی ئەو کێشانە کە ئێستا هەن نەمێنێت. "  لە هەولێر سێ پرۆژەی ئیفراز ئاوی ئیفراز و دوو هەزار بیر کە ئێستا ١٢٠ یان تووشی کەمئاوی بوون، ئاوی خواردنەوەی ماڵان دابین دەکەن.