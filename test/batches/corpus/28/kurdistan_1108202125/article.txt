بێروون عومەر فەتاح، سکرتێری حیزبی بزووتنەوەی چاکسازیی نیشتمانی بە تۆڕی میدیایی رووداوی راگەیاند، کاژێر ٤: ٠٠ی ئێوارەی ئەمڕۆ چوارشەممە ١١ - ٠٨ - ٢٠٢١ لەسەر داوای بافڵ تاڵەبانی، هاوسەرۆکی یەکێتی، سەرۆک و سکرتێری شەش حیزبی کوردستانی سەردانی مەکتەبی سیاسیی ئەو حیزبەمان کرد و لەلایەن بافڵ تاڵەبانی و چەند سەرکردەیەکی ئەو حیزبەوە پێشوازیمان لێکرا.  لەبارەی تەوەری کۆبوونەوەکە بێروون عومەر گوتی: "بافڵ تاڵەبانی لەبارەی بارودۆخی نێوخۆی یەکێتییەوە چەند زانیاریی و روونکردنەوەیەکی پێداین و هەروەها رژدی خۆی لەسەر ئەنجامدانی چاکسازیی لەنێو حیزب، دەروازە سنوورییەکان و یەکە ئیدارییەکان پێڕاگەیاندین".  لە کۆبوونەوەکەدا سەرۆک و سکرتێری بزووتنەوەی چاکسازیی نیشتمانی، پارتی نەتەوەیی کوردستان، پارتی ئاشتی کوردستان، پارتی سەوزی کوردستان، بزووتنەوەی رزگاری دیموکراتی کوردستان و حیزبی پێشکەوتنخوازی کوردستان بەشداربوون، لە یەکێتیشدا سەعدی ئەحمەد پیرە، ئەندامی مەکتەبی سیاسیی و سالار لالە سەرحەد، ئەندامی سەرکردایەتیی یەکێتی ئامادەبوون.  سکرتێری حیزبی بزووتنەوەی چاکسازیی نیشتمانی ئاماژەی بەوەکرد، ئێمەش وەکو شەش حیزبی کوردستانی، داوامان لە یەکێتیی نیشتمانیی کوردستان ئەوەبوو کە هەموو هەواڵەکان بۆ چاکسازیی و یەکخستنی ماڵی کوردبن لە نێوخۆی هەرێمی کوردستان و لە بەغداش.