سەیوان عەلی، بریکاری وەزارەتی پەروەردە لە هەرێمی کوردستان، ئەمڕۆ شەممە ٢٣ی تەمموزی ٢٠٢١، بە تۆڕی میدیایی رووداوی راگەیاند، "سەرجەم رێوشوێنەکانی ئامادەکاری بۆ ئەنجامدانی ئەزموونە گشتییەکانی قۆناخی ئامادەیی تەواوبووە و هیوادارین سبەی قوتابیان لە کەشێکی لەبار بتوانن بەشداریی ئەزموونە گشتییەکان بکەن و هەوڵمانداوە سەرجەم پێداویستییەکانی هۆڵەکانی ئەزموونەکان بە هاوکاریی مامۆستایان و ستافی کارگێڕیی قوتابخانەکان دەستەبەربکەین".  گوتیشی بەپێی رێککەوتنی نێوان وەزارەتی پەروەردە و گواستنەوە و گەیاندن لە رۆژانی تاقیکردنەوەکاندا لە کاژێر حەوتی بەیانییەوە تاوەکو ١١ی پیشنیوەڕۆ هێڵەکانی ئینتەرنێت رادەگیرێن.   لە بەشێکی دیکەی قسەکانیدا سەیوان عەلی ئاماژەی بەوەدا، "ئەو راگرتنەی هێڵەکانی ئینتەرنێت بۆ نەهێشتنی گزیکردن و خۆدوورگرتنە لە رووداوی نەخوازراو لەکاتی تاقیکردنەوەکان کە دەمانەوێت بەوپەڕی ئاساییەوە بەڕێوەبچێت".  ئەزموونە گشتییەکانی قۆناخی ئامادەیی لە رۆژی یەکشەممە ٢٥ی تەممووزی ٢٠٢١ دەستپێدەکات و رۆژی چوارشەممە ١٨ی ئاب تەواودەبێت، هەروەها بەشە پیشەیی و ئیسلامییەکان رۆژی ٢٨ی تەممووز دەستپێدەکات و ٢٢ی ئاب تەواودەبێت.