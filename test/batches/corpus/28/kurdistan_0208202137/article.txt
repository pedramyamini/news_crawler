رۆژی سێشەممە ٣ی ئاب، حەوت ساڵ بەسەر هێرشی رێکخراوەکەدا بۆسەر شنگال تێدەپەڕێت. سیپان کچێکی کوردی ئێزدییە و لەدایکبووی ساڵی ٢٠٠٠ ە، خەڵکی گوندی کۆچۆی شنگالە، برایەکی بە تۆڕی میدیایی رووداوی گوت، "ئێستا پێکەوە لە دهۆکین".   بەهجەت خەلیل برای سیپانە و بە تۆڕی میدیایی روودای گوت، "سیپان سەرەتا براوەتە موسڵ و لەوێوە براوەتە سووریا. ماوەیەک پێش ئێستاش لە ماڵی ئێزدیانەوە لە رۆژئاوای کوردستان تەلەفۆنیان بۆ کردم" و زانیارییان لەبارەی خوشکەکەی پێدا.  بەهجەت خەلیل گوتی، هەندێک رێکاری پێویستیان گرتەبەر و دواتر خوشکەکەی هێنرایە رەبیعە و دوو رۆژ هێزە عێراقییەکان لەوێ رێگرییان لێکرد، بەڵام دواتر نووسینگەی سەرۆکوەزیرانی عێراق هاوکارییان کردن و ئیدی گەڕانەوە هەرێمی کوردستان.  سیپان دوایین جار لە شاری دەرعای سووریا بووە و بە گوتەی بەهجەتی برای، تەنیا شەش رۆژ لە ماڵی ئێزدییان ماوەتەوە. ئەو کچە کوردە ئێزدیە ئێستا لە دهۆک لەگەڵ ئەندامانی دیکەی خێزانەکەی نیشتەجێن.  دەربارەی دۆخی تەندروستی و دەروونیی سیپانی خوشکی، بەهجەت گوتی "سوپاس بۆ خودا زۆر باشە".  داعش لە سەرەتای مانگی ئابی ساڵی ٢٠١٤ دا و لە هێرشەکەیدا بۆسەر شنگال و دەوروبەری شەش هەزار و ٤١٧ کوردی ئێزدیی رفاند؛ تاوەکو ئێستا نزیکەی سێ هەزار و ٥٥٠ کەسیان رزگارکراون و نزیکەی ٢٧٧٠ کەسی دیکەشیان شوێنبزرن.