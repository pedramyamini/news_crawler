لە بازاڕی سلێمانی ئەوانەی قسەیان بۆ رووداو کردووە هەر یەکە بە جۆرێک رای خۆی دەڵێت، دووکاندارێک دەڵێت دۆخەکە باشە، یەکێکی دیکە دەڵێت "بازاڕ نییە و لەم گۆڕانکارییەدا چاومان لەوەیە پرۆژەی باش بۆ سلێمانی بکەن".   هەموو ساڵێک دەگوترێت ئەم جەژنە لەوەى پێشوو جیاوازترە، بۆ ئەم جەژنى قوربانەش بۆ سلێمانی ئەم قسەیە راستە و بەهۆی گۆڕانکارییە سیاسییەکانى نێوماڵى یەکێتى، دیسان جەژنەکە جیاوازە.  لە بەشێکی هاونیشتمانیانمان پرسی تا چەند رووداوەکانى ئەم دواییەى نێوان هاوسەرۆکانى یەکێتى گۆڕانکارى لەبازاڕ، بژێوى خەڵک و باشبوونى حکومڕانى دەکات؟  زرنگ عوسمان، خانەنشین لە سلێمانی بە رووداوی راگەیاند " ئەوەى روویداوە ئومێد بەخوا باشدەبێت و وردە وردە ژیانى خەڵکیش دەگۆڕێت. هیوادارین ئەو گۆڕانکارییانەش دڵەڕاوکێى خەڵک کەمبکەنەوە".  رێژوان دارا، فرۆشیار لە بازاڕی سلێمانی بە رووداوی راگەیاند " پێشبینى دەکەم دواى جەژن بازاڕ لە ئێستا خراپتر بێت، هەرچەند ئێستا بەرەجەژنانیشە، ئەگەر ئەوان ئیش بۆ سلێمانى ئەکەن با پرۆژەمان بۆ بکەن و لەو پەراوێزخستنە نەمێنین".  لەو مانۆڕى ئاڵوگۆڕ و رێکارە ئیداریى و سیاسییانەدا، زۆرترین کات قوباد تاڵەبانى، جێگرى سەرۆکوەزیرانى هەرێمی کوردستان دەردەکەوێت و پەیامەکانیشى بەو جۆرەن، کە سیستەمى پێشووى ئیداریى لەو سنوورە، رۆتینات و مامەڵەى خەڵک، گەندەڵى و قۆرخکارى نامێنێت، ئەم بەڵێنانە بەشێکى بەو ئامانجەن جەماوەرى یەکێتى و خەڵکى ئاساییش دڵخۆش بکەن.  ئیسماعیل محەممەد، فەرمانبەر لە سلێمانی دەڵێت: "ئەوەى روویداوە بە دڵى خەڵک نییە، بەڵام چاومان لەوەیە بە گەڕاندنەوەى داهاتى سلێمانى بۆ هەولێر، بڕینى مووچە و دواکەوتن نەمێنێت".  ئەوەى وەک دوایین رێکارى سیاسى چاوى لەسەرە بۆ تەواوکردنى زنجیرەى گۆڕانکارییەکان، کۆبوونەوەى دواى جەژنى سەرکردایەتیی یەکێتیی نیشتمانیی کوردستانە، سەرکردایەتییەک کە پێشتر دەگوترا زۆرینەیان دڵخوازى لاهوور شێخ جەنگین و رونیش نییە، لەو کۆبوونەوەیە، هاوکێشەکان پێچەوانە دەبنەوە یان چۆن دەبێت.