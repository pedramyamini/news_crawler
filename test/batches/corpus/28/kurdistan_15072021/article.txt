ئاژانسی فەرمیی تورکیا بڵاویکردەوە، لە گەڕەکی عەفرینی نوێ، گۆڕێکی بەکۆمەڵ دۆزرایەوە و تاوەکو ئێستا تەرمی ٣٥ کەسی تێدا دۆزراوەتەوە.   گۆڕە بەکۆمەڵەکە لەو کاتەدا دۆزرایەوە کە شۆفڵ خەریکی هەڵکەندنی زەوی بووە لە ناوچەکەدا. تەرمەکان لە قوڵایی ١٥ - ٢٠ مەتردا شاردرابوونەوە و لەنێو گونیەی تایبەتدا بوون و سەریان داپۆشرابوو.   ئاژانسی فەرمیی تورکیا دەڵێت، هێزە ئەمنییەکان بە هاوکاری لایەنی پەیوەندیداری بەڕێوەبردنی کاروباری شارەکە دەستیان بە دەرهێنانی تەرمەکان کردووە، بەڵام بەهۆی خۆرئاوابوونەوە هەڵدانەوەی گۆڕەکە راگیرا و بڕیارە ئەمڕۆ درێژە بە هەڵدانەوەی بدرێت.   تاوەکو ئێستا ناسنامەی تەرمەکانی نێو گۆڕە بەکۆمەڵەکە و مێژووی شاردنەوەیان نەزانراوە.