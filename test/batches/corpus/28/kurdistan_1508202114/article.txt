تارا عيزەت دەڵێت "منداڵمان هەمووی نەخۆشە، پردێک بکەن بۆ پەڕینەوە، سێ بەشی تانجەرۆ بەوە مرد کە سەیارە لێی دا". ناهيده محەممەدیش لە باسی کەمئاویدا گوتی "خنکاین لە تینوا، دوو منداڵی هەتیووم هەیە، مردین لە بێئاوی پێنج ساڵە لەم تانجەرۆ".  بەهار ئەحمەد ژنی ماڵەوەیە و دایکی سێ منداڵە، پێنج ساڵە لە تانجەرۆ نیشتەجێیە، دوو لە منداڵەکانی بەهۆی خراپیی ژینگە و پیسیی ئاوی خواردنەوە نەخۆش کەوتوون، ئەو دەڵێت "ئاومان نییە رێگەمان باش نییە، کوڕەکەم پێنج ساڵە تەمەنی، نەشتەرگەریی کردنەوەکی سینگم بۆ کردووە، پزیشکەکان سەریان سوڕماوە و گوتیان: قەت منداڵی ئەم تەمەنە نەشتەرگەریمان بۆ نەکردووە، تەنیا بۆ کەسانی بەتەمەن و جگەرەکێش کراوە. پیسبوونی ژینگە و کارگەکانی ئەم ناوچە وایلێکردووە".  ساڵانی رابردوو حکومەت لە رێگەی تانکەرەوە ئاوی خواردنەوەی بۆ دابینکردوون، بەڵام ئەمساڵ بەهۆی وشکەساڵییەوە، کێشەکە زیاتر بووە و لە مانگی پێنجەوە حکومەت وەڵامی ئەو تەندەرەی نەداوەتەوە کە بەڕێوەبەرایەتیی ئاوی دەوروبەری سلێمانی بۆ وەزارەتی شارەوانیی ناردووە.  دابان محەممەد، بەڕێوەبەری شارۆچکەی عەربەت، دەڵێت "ئەم شوێنانە تۆڕی ئاویان پێنەگەیشتووە، ساڵانی رابردوو بە تانکەر ئاومان بۆ دابین دەکرد، بەڵام ئەمساڵ بودجەی پێویست دابین نەکراوە بۆی، بە دڵنیاییەوە کێشەکانیان چارەسەر ناکرێت تاوەکو حکومەت بودجەیەکی تەواری بۆ سلێمانی نەنێرێت".  دانیشتووانی تانجەرۆ بۆ دابینکردنی ئاوی خواردنەوەی رۆژانەیان بە تانکەر ئاو دەکڕن، بەهۆی وشکەساڵییەوە ئەویش بە ئەستمە دەستیان دەکەوێت.  تانجەرۆ لە ساڵی ١٩٩١ لە نزیک سلێمانی دروستبووە و لەڕووی ئیدارییەوە سەر بە شارۆچکەی عەربەتە، دانیشتووانەکەی زیاتر لە ٢٠٠٠ کەس دەبێت.