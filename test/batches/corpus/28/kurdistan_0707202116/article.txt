ئەمڕۆ چوارشەممە ٠٧ - ٠٧ - ٢٠٢١ ئەنجوومەنی وەزیرانی کۆبوونەوەی هەفتانەی خۆی بە سەرۆکایەتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆک وەزیران کرد.  بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا چەند تەوەرێک خراونەتە بەر باس و پرۆژەیاسایەکیش لەبارەی هێنانەکایەی بەڕێوەبەرایەتیی گشتیی کاروباری دڵنیایی لە ناو وەزارەتی دارایی پەسندکراوە کە چاودێریی و بەدواداچوونی چالاکیی کۆمپانیاکانی دڵنیایی لە هەرێمی کوردستان دەکات. بڕیارە پرۆژەیاساکە رەوانەی پەرلەمان بکرێت.  لە بەشی سێیەمی کۆبوونەوەکە ئالان حەمە سەعید، وەزیری پەروەردە، راپۆرتێکی شیکاریی سەبارەت بە رەشنووسی پڕۆژەیاسای (پەروەردە و فێرکاریی لە هەرێمی کوردستان) خستەڕوو کە بڕیارە لە کۆبوونەوەکانی داهاتووی ئەنجوومەنی وەزیران، گفتوگۆی زیاتری لەسەر بکرێت.  هەروەها سامان بەرزنجی وەزیری، تەندروستی پوختەیەکی لەسەر رەوشی ئێستای نەخۆشی کۆرۆنا و داتا و بنەماکانی هەڵسەنگاندنی ئەو زیادبوونەی لە رێژە و ژمارەی تووشبووان و گومان و ئەگەری بڵاوبوونەوەی زنجیرەیەکی نوێی ڤایرۆسی کۆرۆنا خستەڕوو.  بەپێی راگەیێندراوی سەرۆکایەتیی حکومەتی هەرێمی کوردستان، لە بەشێکی دیکەی کۆبوونەوەکەدا "ئامانج رەحیم، سکرتێری ئەنجوومەنی وەزیران گرنگترین خاڵەکانی دوایین راپۆرتی دیلۆیت بۆ وردبینی سێکتەری نەوتی بۆ ئەنجوومەنی وەزیران خستەڕوو کە تیایدا ئاماژە بە زۆریی خەرجییەکانی بواری نەوت درا کە رێژەیەکی گەورەی داهاتەکانی نەوت دەبات و ئاماژەی دا بە گرنگیی بەردەوامیدان و برەودان بە هەوڵەکانی حکومەتی هەرێم بۆ چاکسازیی لەو سێکتەرە".  لە کۆتایی کۆبوونەوەکەدا، بڕیاری دوایین کۆبوونەوەی ئەنجوومەنی باڵای ئابووری سەبارەت بە رێکخستنەوەی باج و رسومات لە لایەن سەرۆک و جێگری سەرۆکوەزیرانەوە بۆ ئەنجوومەنی وەزیران خرایەڕوو، بەپێی راگەیێندراوەکە، "وەزیرەکان راسپێردران کە لەو بارەیەوە هاوکاری و هاوئاهەنگيی پێویست بکەن".