مەحما خەلیل، قایمقامی شنگال بە تۆڕی میدیایی رووداوی راگەیاند، دوای ئەوەی لیژنەی قەرەبووکردنەوەی شنگال، سەردانی تاریق مەندەلاوی، بەرپرسی دەزگای شەهیدی عێراقی کرد و دواتریش لە نزیکەوە سەردانی چەند خێزانێکی شەهیدی دەستی داعشیان کرد، بڕیاردرا ناوی شەهید، بێسەروشوێن و قوربانیانی هێرشەکانی داعش تۆماربکرێت بۆ ئەوەی قەرەبووی ماددی بکرێنەوە.  مەحما خەلیل گوتی: "ناو تۆمارکردنەکە لە گوندی کۆچۆوە دەستیپێکردووە و تاوەکو ئێستا زیاتر لە هەزار ناو تۆمارکراون، هاوکاتیش پشکنینی DNA بۆ رووفاتی نێو گۆڕە بەکۆمەڵەکان دەکرێت بۆ ئەوەی بناسرێنەوە".  رۆژی ٣ - ٨ - ٢٠١٤ چەکدارانی داعش پەلاماری شنگال و دەوروبەریان دا. بەو هۆیەوە سەتان هەزار کوردی ئێزدی ئاوارە بوون و سەتانیش شەهیدبوون و هەزاران کەسیش بێسەروشوێن کران. بەڵام لە رۆژی ٢٠١٥/١٠/١٣ پێشمەرگە شنگالی لە دەستی داعش دەرهێنا و کۆنترۆڵی کردەوە.  تاوەکو ئێستا ٨٥ گۆڕی بە کۆمەڵ لە شنگال دۆزراونەتەوە. لە شوباتی ئەمساڵ رووفاتی ١٠٤ کوردی ئێزدی لە بەغدا پشکنینی دی ئێن ئەییان بۆ کرا، لە رێوڕەسمێکی فەرمی و فراوان لە گوندی کۆچۆ بە خاکسپێردران.  رووفاتەکان لەو شوێنە بەخاکسپێردران کە پێش ساڵی ٢٠١٤ شوێنی ئاهەنگگێڕان بوو. لە هێرشەکەی داعش خەڵکی گوندی کۆچۆ زۆریان لێکوژران و رفێنران. پشکنینی دی ئێن ئەی - یان بۆ کراوە و سەرجەمیان ناسراونەتەوە و خەڵکی گوندی کۆچۆن، بەڵام لە شوێنی جیاواز لە گۆڕی بەکۆمەڵ دۆزراونەتەوە.  لە رۆژی ٣ ـی ئابی ٢٠١٩ پەرلەمانی کوردستان بە مەبەستی دەنگدان لەسەر دیاریکردنی رۆژێک وەک رۆژی کۆمەڵکوژیی کوردی ئێزدی کۆبووەوە و تێیدا رۆژی ٣ ـی ئابی وەک رۆژی کۆمەڵکوژیی کوردی ئێزدی دیاریکرد.