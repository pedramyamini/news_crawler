نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، بە بڕیاری ژوورى ئۆپه‌راسيۆنى پارێزگاى هه‌ولێر، لیژنه‌كانى پشکنين و چاودێریی قايمقاميیه‌تى ناوه‌ند و به‌ڕێوه‌به‌رايه‌تیى گه‌شتوگوزار و ناحيه‌ى عه‌نكاوه، ئه‌مڕۆ هه‌ينى ٣٠ - ٠٧ - ٢٠٢١ بەھۆی پابەند نەبوون به بڕيار و رێكاره‌كانى ژوورى ئۆپه‌راسيۆنى پارێزگاى هه‌ولێر و جێبه‌جێنه‌كردنى رێنوێنييه ته‌ندروستيیه‌كان و رێكاره‌كانى خۆپارێزى، له هه‌ولێر حەوت يانه‌ى شه‌وانە داخران و رێكارى ياسایش بەرامبەر به خاوەنەکانیان دەگيرێته‌به‌ر.  راگەیاندنی پارێزگای هەولێر ئاماژەی بەوەشکردووە، ئه‌م هه‌ڵمه‌ته‌ى لیژنه‌كانى پشکنين و چاودێری به‌رده‌وامه و ئامانج لێى پاراستنی تەندروستی و سەلامەتی ھاونیشتمانیان و دڵنیابوونە لە جێبەجێکردنی رێنوێنییە ته‌ندروستيیه‌كان و رێكاره‌کانى خۆپارێزى و بڕيار و راسپارده‌كانى ژوورى ئۆپه‌راسيۆنى پارێزگاى هه‌ولێر.  رۆژی سێشەممە ٢٧ تەممووزی ٢٠٢١، ئومێد خۆشناو، پارێزگاری هەولێر سەرپەرشتی کۆبوونەوەی ژووری ئۆپەراسیۆنی پارێزگای هەولێر بۆ بەرەنگاربوونەوەی ڤایرۆسی کۆرۆنا کرد، کۆبوونەوەکە لە دیوانی پارێزگا کرا و ١٦ بڕیاری تێدا درا.   لە خاڵی سێیەمی بڕیارەکاندا هاتبوو، پێویسته كارمه‌ندان له شوێنه ئایینی، بازرگانی، مۆڵ، چێشتخانه و كافتریاكان، ڤاكسین وه‌ربگرن یان تێستی ٧٢ كاژێریان پێ بێت و لیژنه‌كانیش به‌دواداچوونی بۆ ده‌كه‌ن، هه‌ر كه‌سێك پابه‌ند نه‌بێت شوێنه‌كه ده‌ستبه‌جێ دادەخرێت.