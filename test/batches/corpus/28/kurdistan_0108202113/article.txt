رۆژی یەکشەممە ١ی ئابی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە ڤێسا هاککینن، باڵیۆزی فینلەندا لە عێراق کرد کە بەبۆنەی کۆتاییهاتنی ئەرکەکانی سەردانی هەرێمی کوردستانی کردبوو.  بەپێی راگەیێندراوی حکومەتی هەرێمی کوردستان، "باڵیۆزی فینلەندا سوپاس و پێزانینی خۆی بۆ هەماهەنگی و کارئاسانیی حکومەتی هەرێمی کوردستان دەربڕی لە ماوەی کارکردنیدا و بەردەوامبوونی پشتگیریی وڵاتەکەشی بۆ هەرێمی کوردستان دووپات کردەوە".  هاوکات سەرۆکی حکومەتی هەرێمی کوردستان هیوای سەرکەوتنی بۆ ڤێسا هاککینن خواست لە ئەرکی تازەیدا.  هەڵبژادنەکانی داهاتووی عێراق و گرنگیی پشتگیریکردنی پێشمەرگە لە بەرەنگاربوونەوەی تیرۆر و هەوڵەکانی رووبەڕووبوونەوەی ڤایرۆسی کۆرۆنا لە هەرێمی کوردستان، چەند تەوەرێکی دیکەی دیدارەکە بوون.