زرار ئیبراهیم، ئاژەڵدارێکە کە شەش ساڵ پێش ئێستا دوو ماینی هەبووە و بە دوای ئەسپە وێڵەکان کەوتوون و دەڵێت، ئەسپەکان "بێ خاوەن ماونەتەوە و کەس کاری پێنەماون بۆیە بۆخۆیان لەوێ کۆبوونەتەوە، من دوو ماینم هەبوون بەرەڵام کردن ئێستا بوونەتە زیاتر لە ٢٠ دانە و ساڵێکە نەمبینیون، بچووکەکان هەر ناناسمەوە. ئەسپ ١٠٠ دۆلار نەکات، بەخێوکردنی لەسەر نەماوە و ئەوانەش وەک کێویانیان لێهاتووە و بە کەس ناگیرێن. "  ماین، بارگین و جوانوون، وشکەساڵی و کەملەوەڕی ئەمساڵ ژمارەیەک لە ئەسپەکانی سیس و لاواز کردوون، تا بڵێی سڵن و بە بینینی مرۆڤ دەست بە راکردن دەکەن.  وڵاخە بار بەرەکان دەبێت لە سێ ساڵیەوە پشت بکرێن و رابهێندرێن بۆ گواستنەوەی کەلوپەل و کاری رۆژانە، ئەگەرنا دەستەمۆکردنی ئەستەم دەبێت.   تاوەکو ئێستا بزوێنەری ئۆتۆمبێل بە هێزی ئەسپ پێوانە دەکرێت، بەڵام زۆربوونی ئۆتۆمبێلە ئەم ئەسپانەی بێ خاوەن هێشتووەتەوە.  سەیدەوان عومەر، پزیشکی ڤێتەرنەری دەڵێت، "کەمن ئەو گوند و کوێستانانەی ئێستا رێگەی ئۆتۆمبێلیان پێنەگات و گوندنشین، کۆچەر و مەڕدار کەمتر پێویستیان بە وڵاخی باربەرە بۆیە ئەوانە وا بەرەڵا کراون و کڕین فرۆشتنیشیان لەسەر کەم بووە.  تەمەنی ئەسپ لەنێوان ٢٥ بۆ ٣٠ ساڵ دەبێت و بەشێوەیەکی گشتی خێراییەكەی زیاتر لە ٦٠ كیلۆمەترە لە کاژێرێکدا، سێ ئەسپ پێکەوە بن ئاژەڵی دڕندە ناتوانێت هێرش بکاتە سەریان.