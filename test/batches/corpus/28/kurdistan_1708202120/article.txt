دوو هەزار و ٧٠٠ خێزان دانیشتووی گەڕەکی بادەکین، کە ژمارەیان ١٣ هەزار کەسە، لە بچووکترین پێداویستیی ژیان بێبەشن. سێ ساڵ پێش ئێستا حکومەت بڕیاری دابینکردنی بودجەیەکی هەشت ملیار تمەنیی بۆ چارەسەرکردنی کێشەکانی گەڕەکەکە دا، بەڵام کێشەکانی هێشتاش لە جێی خۆیانن.  دانیشتووانی بادەکی، گەورەترین کێشەیان ئاوی خواردنەوەیە کە لە کۆرۆنا بە مەترسیدارتری دەزانن. ئاو و ئاوەڕۆی گەڕەک تێکەڵی یەک دەبێتەوە و هیچ هەوڵێکیش بۆ چاککردنی نەدراوە. ئەوەش بە گەورەترین مەترسی لەسەر خۆیان و خێزانیان دەزانن.  ١٠ بۆ ١٥ ساڵ دەبێت ژمارەیەکی زۆر لە خەڵکی گوندەکانی دەوروبەری ورمێ و چینی کەمداهات، بە ئومێدی ئەوەی ببنە خاوەنی خانوو، روویان لەم گەڕەکانە کردووە. بادەکی و چەندین گەڕەکی دیکە لە ورمێ بە گەڕەکی پەراوێزنشین ناسراون و هەر بەو هۆیەشەوە لە زۆربەی خزمەتگوزاریی وەکو گاز و کارەبا و ئاو بێبەشن.  لە شاری ورمێ ٣١ گەڕەک لە پەراوێزی شارەکەدا وەکو شوێنی نافەرمیی نیشتەجێبوون تۆمار کراون کە ژمارەی دانیشتووانیان زیاتر لە ٣٤٠ هەزار کەسە و چاوەڕوانن حکومەت خزمەتگوزارییان بۆ دابین بکات.