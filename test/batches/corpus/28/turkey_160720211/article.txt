تیمەکانی کۆمپانیای دیجلە بۆ دابەشکردنی کارەبا - دەداش بە پاڵپشتیی هێزەکانی فەرماندەیی جەندرمە چوون بۆ بڕینی کارەبا، خەڵکی ناوچەکەش بەگژیاندا چوونەوە. هێزە ئەمنییەکان بۆ بڵاوەپێکردنی خەڵک تەقەیان بە ئاسماندا کرد و گازی فرمێسکڕێژیان بەکارهێنا.  بێجگە لە رووها، لە پارێزگاکانی مێردین، ئامەد و چەند پارێزگایەکی دیکەی باکووری کوردستان ناڕەزایی خەڵک بەرامبەر ئەو کۆمپانیایە پەرەی سەندووە، کرێی کارەبا رۆژ لەدوای رۆژ گرانتر دەبێت و خەڵک توانای دانی ئەو پارەیەی نییە. ئەوانەی کە پارەش دەدەن لەژێر ناوی سەپاندنی سزا، باجی خەیاڵییان بەسەردا دەسەپێندرێت.  کەمال بولبول، پەرلەمانتاری هەدەپە دەڵێت "گوایە باس لە چارەسەری کێشەکان دەکرێت، باس لە چارەسەری کێشە گەورەکەی کورد دەکرێت، جارێ واز لە کێشە کورد بێنن، توانا و هێزی چارەسەرکردنی کێشەی دەداشتان هەیە؟ ئەم دەداشە چی دەکات؟ وەکو تاوانبار دەڕوانێتە کەسانێک کە ئەگەری هەیە لە هەر ساتێكدا تاوان بکەن، کاتژمێری کارەبا لە ماڵەکان لێکراونەتەوە و بە ستوونەکانەوە کراون. رەفتاری دەداش بە جۆرێکە کە تەواوی کۆمەڵگە بە دزی تۆمەتبار دەکات، بەڵام لە هەمانکاتدا خۆی گەورەترین دزی دەکات".  پارتی گەلی کۆماری - جەهەپە دەڵێت، پێشتر خەڵکی ئەو ناوچانە بەهۆی شەڕی نێوان پەکەکە و سوپا کۆچیان دەکرد، کەچی ئێستا بەهۆی کێشەی کارەبا گوندەکانیان چۆڵ دەکەن.  مەحموود تانال، پەرلەمانتاری جەهەپە رایگەیاند "لە پارێزگاکانی شانلی ئورفا، مێردین، باتمان، سیرت، شرناخ و دیاربەکر کە لە چوارچێوەی پرۆژی گاپن، جارێكی دیکە تەداش، جارێکی دیکە کێشەی بڕینی کارەبا و جارێکی دیکە مافخوراوی. لە ناوچەی گاپ کۆمپانیای دابەشکردنی کارەبای نیشتمانی - تەداش، بەهۆی ئەوەی بە پاساوی قەرز کارەبای لەسەر خەڵک بڕیوە، سیستەمەکانی ئاودێری کار ناکەن. زەوییە چێندراوەکان خەریکە وشک دەبن. جووتیاران کە دەنگیان بە کەس ناگات، مافخوراو و پەرێشانن. دامەزراوەکانی دەوڵەت لە بەرامبەر تەداش بێدەنگن، دەرەقەتی تەداش نایەن، چونکە ئاکپارتی پاڵپشتیی دەکات".  بەگوێرەی داتاکانی کۆمپانیای دابەشکردنی کارەبا - دەداش، زەوییە کشتوکاڵییەکانی مێردین و رووها قەرزی چەندین ساڵەی کارەبایان نەداوە و ٤.٨ ملیار لیرە قەرزدارن، رۆژانەش قەرزی نوێیان دەکەوێتەسەر. هەروەها بەهۆی نەدانی قەرزەوە کارەبا لەسەر ١٥٠٠ بەشداربوو بڕاوە. کاربەدەستانی کۆمپانیاکە دەڵێن، بەکارهێنانی کارەبا بە قاچاخ لە ساڵی ٢٠١٣ دا ٧٥.٨ % بووە، ئەو رێژەیە لە ساڵی ٢٠٢٠ دا بۆ ٤٦.٣٢ % دابەزیوە، بەڵام هێشتا رێژەیەکی بەرزە.