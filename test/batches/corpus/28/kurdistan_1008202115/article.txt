ئەزوەر جەعفەر، بەڕێوەبەری ناحیەی حاجیاوا لە دەڤەری راپەڕین لە پارێزگای سلێمانی بە تۆڕی میدیایی رووداوی راگەیاند: "ئەو کرێکارانە چەند کێشەیەکیان هەیە یەکێکیان پەیوەندیی بە مووچەکەیانەوە هەیە کە پاشەکەوتکراوە".  یەکێکی دیکە لە کێشەکانی کرێکارەکان دواکەوتنی مووچەکانیانە و ئەزوەر جەعفەر دەڵێت، "مووچەکانیان مانگانە ١٠ رۆژ لە وادەی خۆی دوادەکەوێت کە بەپێی کۆمپانیا پەیوەندیی بەوەوە هەیە گرێبەستەکەیان لەگەڵ وەزارەتی شارەوانی و گەشتوگوزار دواکەوتووە، هەروەها ئەو کرێکارانە پێداویستییەکانیان لەلایەن کۆمپانیاوە بۆ دابیننەکراوە کە کۆمپانیا بەڵێنیداوە پێداویستییەکانی پاكکردنەوە و پێداویستییە خۆپارێزییەکانیان بۆ دابینبکات".  بەڕێوەبەری ناحیەی حاجیاوا دەشڵێت، "ئەو کرێکارانە کەمدەرامەتن و مافی خۆیانە و چەند جارێک خۆپێشاندان و گردبوونەوەیان کردووە و داوای هەقی خۆیان کردووە و ئێمەش پاڵپشتیانین تاوەکو ئەو کاتەی مافەکانیان بۆ دەگەڕێتەوە".