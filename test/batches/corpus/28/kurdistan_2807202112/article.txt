گۆران جەلال، کرێکارێکی دانیشتووی سلێمانییە و بە رادیۆی رووداوی راگەیاند: "بۆ بەستنی پێوەری کارەبا چوومە فەرمانگەی کارەبا. لەوێ بۆ پشتگیرییەک بۆ فەرمانگەی باجی دەرامەتیان ناردم. چوومە بەشی ئەستۆپاکی هیچم لانەبوو. ناردیانم بۆ بەشێکی دیکە، لەوێ دەسیەیەکیان بۆ کردمەوە و گوتیان: ' چ کارەیت؟' گوتم: ' کرێکارم.' کرێکارییەکەیان وەک پیشە بۆ ئەژمار کردم و، باجی سێ ساڵیان بۆ نووسیم. نازانم بەپێی چ ئامارێک دەرامەتی هەر ساڵێکیان بە نزیکەی حەوت ملیۆن دینار بۆ خەمڵاندم! "  رادیۆی رووداو پەیوەندیی بە بەڕێوەبەرایەتیی باجی دەرامەتی سلێمانییەوە کرد و، کاوە محەممەد، جێگری بەڕێوەبەری ئەو بەڕێوەبەرایەتییە گوتی: "ئێمە دەسەڵاتی خەمڵاندنمان هەیە و، بەپێی یاسا هەرکەس کار بکات، دەبێت باج بدات. تەنانەت عەرەبانچییش دەبێت باج بدات. "  ئەو کرێکارە دەڵێت: "پرسیارم کرد: ' ئەم باجە لەبەر چییە؟' گوتیان: ' ئەمە باجی کرێکارییەکەتە.' چوومە لای بەڕێوەبەر و جێگرەکەی، گوتیان: ' هەر ئەوەیە و کراوە.' ئیتر ١٢١ هەزار دیناریان وەک باج لێ وەرگرتم. ئەوە نە باجی خانووە نە موڵک، تەنها باجی کرێکارییەکەمە کە لەگەڵ وەستای کاشیدا کار دەکەم. "  جێگری بەڕێوەبەری بەڕێوەبەرایەتیی باجی دەرامەتی سلێمانی گوتی: "پرسیارم لێ کردووە، گوتوویەتی: ' وەستای کاشیم.' ئێمەیش دەسەڵاتی خەمڵاندنی داهاتمان هەیە. وەستای کاشییش داهاتی ساڵانەکەی نزیکەی حەوت ملیۆن دینارە. ئێمە هێشتا خاترمان گرتووە کە ئەوەندەمان بۆ ئەژمار کردووە، ئەگینا وەستای کاشی لەوە زیاتریش پەیدا دەکات. "  گۆران جەلال بە جەختەوە گوتی: "من دەتوانم بە بەڵگە بیسەلمێنم کە ساڵێکە لە یەک بینادا کارم کردووە. ئۆتۆمبێلەکەی خۆمم بۆ دابینکردنی بژێوی فرۆشتووە. نازانم لەسەر چ بنەمایەک ئەو بڕە داهاتەیان بۆ دیاری کردووم. خۆ داهاتی کرێکاری لەم وڵاتەدا دیار نییە. ئەمڕۆ کار دەکەیت، رەنگە دواتر بۆ هەفتەیەک کارت نەبێت. خۆ ئەمە شتێکی جێگیر نییە وەک فەرمانبەرێک کە بچێتە دەوام و مووچەیەکی دیاریکراوی هەبێت. من دوو ساڵ بێکار بووم، ئایا ئامادەییان تێدایە کە مووچە بۆ من دابین بکەن؟ "  بەپێی یاسای ١١٣ی باج، پێویستە هەموو کەسێک بڕی ئەو باجەی دەیکەوێت، بە حکومەتی بدات و بچێتە سەر خەزێنەی گشتی.  لە ساڵی ٢٠٢٠ داهاتی باج لە هەرێمی کوردستان ٥٨٨ ملیار و ٨٠٩ ملیۆن دینار بوو: ٥١ % ی لە هەولێر کۆکراوەتەوە، کە دەکاتە ٢٩٧ ملیار و ٩٤٩ ملیۆن دینار، ٢٦ % ی لە سلێمانی بووە، کە دەکاتە ١٥٢ ملیار و ٩٢ ملیۆن دینار، ٢٣ % ی لە دهۆک بووە، کە دەکاتە ١٣٨ ملیار و ٨٠٩ ملیۆن دینار.  لە هەرێمی کوردستاندا ١.٢٥١.٤٥١ مووچەخۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن، حکومەت مانگانە بۆ پێدانی مووچە بێ لێبڕین ٨٩٥ ملیار دیناری پێویستە.