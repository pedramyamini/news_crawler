کەریم سلێمان، بریکاری وەزارەتی کشتوکاڵ و سەرچاوە ئاوییەکانی هەرێمی کوردستان بە رادیۆی رووداوی راگەیاند، "دروستکردنی نۆ بەنداو پرۆژەیەکی گرنگ و ستراتیجییە. ئێستا لەو قۆناخەدایە کە کۆمپانیاکان تەندەری داواکاری بۆ وەرگرتنی پرۆژەکان پێشکەش بکەن. لیژنەیەکی تایبەتی ئێمە و لیژنەیەکی وەزارەتی پلاندانان داواکارییەکان هەڵدەسەنگێنن. تاوەکو ئێستایش نزیکەی ٥٩ کۆمپانیا داواکارییان پێشکێش کردووە و ئامادەن ئەو بەنداوانە دروست بکەن و ٣٠ لەو تەندەرانە وەرگیراون. کۆمپانیاکان بیانییشیان تێدایە، وەکو ئەمریکی و تورکی".  ئەو نۆ بەنداوە لە مەنداوە، تەقتەق و سارتک لە پارێزگای هەولێر؛ خێوەتە، دەلکە و بەردەسوور لە سلێمانی و؛ شێخان، دێرەلووک و زاخۆ لە دهۆک دەبن.  کەریم سلێمان ئاماژەی بەوە دا کە حکومەتی هەرێمی کوردستان بۆ دروستکردنی ئەو بەنداوانە هیچ پارەیەک تەرخان ناکات، ئەو کۆمپانیایانەی کەرتی تایبەت بە پارەی خۆیان دروستیان دەکەن. رێککەوتن دەکرێت کە چۆن دواتر پارەکەیان بۆ بگەڕێندرێتەوە.  بریکاری وەزارەتی کشتوکاڵ و سەرچاوە ئاوییەکان ئاشکرای دەکات، "پارە بۆ دروستکردنی ١٣ بەنداوی دیکە تەرخان کراوە. دروستکردنی ئەو بەنداوانە بۆ زیادکردنی ئاوی ژێر زەوی، باشکردنی ژینگە و زیادکردنی ماسی سوودیان هەیە".  مانگی ئایاری ٢٠٢١ هەردوو وەزارەتی کشتوکاڵی هەرێمی کوردستان و عێراق رێککەوتنێکیان واژۆ کرد، تێیدا باس لە رێگەدان بە چوونی بەرهەمی هەرێمی کوردستان بۆ ناوەڕاست و باشووری عێراق کرابوو.  کەریم سلێمان گوتیشی "ئەو کاتەی وەزیری کشتوکاڵی عێراق هاتە هەرێمی کوردستان، رێککەوتنێکی چەند خاڵیمان واژۆ کرد کە خاڵێکیان ئەوە بوو، بەرهەمە ناوخۆییەکانی هەرێمی کوردستان لە کاتی ناردنیاندا بۆ ناوەڕاست و باشووری عێراق رێگەیان لێ نەگیرێت. کاتێک ئەوان هاتن ئەو سیستەمە پێشکەوتووەی ئێرەیان لە سەربڕخانەکاندا بینی، سەریان سووڕما. لە ناوەڕاست و باشووری عێراقەوە داخوازییەکی زۆر لەسەر مریشکی ئێمە هەیە و ئێستا بە بەردەوامی مریشکی پەلەوەرخانەکانی ئێرە دەچێت".  هەرێمی کوردستان خاوەنی ١٧ بەنداوە کە چوار بەنداویان گەورە و ١٣ بەنداوەکەی دیکەشیان بچووک و مامناوەندن.  رۆژی ٢٠٢١ - ٠٧ - ١٨ ئەکرەم ئەحمەد، بەڕێوەبەری گشتیی کۆگا و بەنداوەکان لەبارەی بەپلانەکانیانەوە گوتی: "پلان دروستکردنی ٢٥٠ بەنداومان لە بەردەستدایە کە لە ماوەی ٨ بۆ ١٠ ساڵ جێبەجێ دەکرێن و بڕی ٨ ملیار دۆلاریان پێویستە. ئەگەر پارە هەبێت و ئەم پلانە جێبەجێ بکرێت ئەوا تاوەکو ساڵی ٢٠٤٠ کێشەی کەمئاوی چارەسەر دەبێت. "  بەپێی ئەو لیستەی بڵاو کراوەتەوە، ئەو بەنداوانەی کاریان تێدا دەکرێت چواریان لە پارێزگای سلێمانی و ٥ بەنداویان لە پارێزگای هەولێر و ٣ بەنداویشیان لە پارێزگای دهۆکن.  بڕیار وابوو ٢٥ بەنداو لە هەردوو پارێزگای سلێمانی و دهۆک لەنێوان ساڵانی ٢٠١٣ بۆ ٢٠١٧ دروست کرابان، بەڵام بەهۆی قەیرانی داراییەوە پارەکە خەرج نەكرا.