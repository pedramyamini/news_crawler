نیاز نووری، سەرۆکی سەندیکای هونەرمەندانی کوردستان بە تۆڕی میدیایی رووداوی راگەیاند: "بە داخەوە کاژێر ٦ی بەیانی ئەمڕۆ ٧/٨/٢٠٢١، هونەرمەند عومەر رەزا لە تەمەنی ٧٩ ساڵیدا کۆچی دواییکرد. هونەرمەندەکە ماوەیەکی زۆر بوو بەدەست نەخۆشیی درێژخایەنەوە دەیناڵاند و هەر ئەمڕۆش لە گۆڕستانی سەیرانی شاری سلێمانی بەخاک سپێردرا".  سەرۆکی سەندیکای هونەرمەندانی کوردستان ئاماژەی بەوەکرد، "هونەرمەند عومەر رەزا لە ساڵانی شەستەکان و حەفتاکانی سەدەی رابردوودا بە دوو گۆانی زۆر ناودار دەنگی دایەوە، کە ئەویش هاتم هاتم  و  یاری چاوکاڵ بوون. ئەو دوو گۆرانییە تاوەکو ئێستاش لە لایەن خاڵکەوە دەگوترێنەوە".  هونەرمەندی گوانیبێژ عومەر رەزا لەساڵی ١٩٤٢ لە گەڕەکی چوارباخی شاری سلێمانی لەدایکبوو. خاوەن ١١ گۆرانییە کە دیارترینیان بریتین: هاتم هاتم، پەڵپ و بیانووم پێمەگرە،  لەیارەوە، گوڵاڵەی ژیان، یاری چاوکاڵ،  گۆرانی ئەڵێم وەک ساماڵ، بۆتۆیە دڵ بۆ تۆیە و تاکەی تاکەی.