نێچیرڤان بارزانی، سه‌رۆكى هه‌رێمى كوردستان، پێشوازى له مه‌تران د. ئاڤاك ئاسادۆریيان سه‌رۆكى تايەفه‌ى ئه‌رمه‌نى ئه‌رتۆدۆكس له عێراق و ئه‌ميندارى گشتيى ئه‌نجوومه‌نى سه‌رۆكانى تايه‌فه مه‌سيحييه‌كان له عێراق كرد.  له كۆبوونه‌وه‌كەدا دۆخى تايه‌فه‌ى ئه‌رمه‌ن و مه‌سيحييه‌كان له عێراق و هه‌رێمى كوردستان، گرنگيى به‌شداریى و هاوبه‌شيى ته‌واوى پێكهاته‌كانى عێراق له كايه‌كانى به‌ڕێوه‌بردن و پرۆسه‌ى سياسيى وڵات، دۆخى كه‌نيسه‌كان و پاراستنى تايبه‌تمه‌ندى و مافه‌كانيان، مه‌ترسییه‌کانی داعش و هه‌ڵبژارده‌کانی داهاتووی عیراق، تاوتوێ كران.  هەروەها بەپێی راگەیێندراوی سەرۆکایەتیی هەرێمی کوردستان، له كۆبوونه‌وه‌كه‌دا مه‌تران ئاسادۆریيان باسى له دۆخ و ره‌وشى ژيانى ئه‌رمه‌نه‌كانى كوردستان و به‌سه‌رکردنه‌وه‌یانی كرد كه گه‌وره‌ترين ژماره‌يان له زاخۆيه، هه‌روه‌ها تیشکی خسته‌سه‌ر دۆخی ئه‌منی که بووه‌ته هۆی کۆچی ئه‌رمه‌نه‌کانی عێراق بۆ ده‌ره‌وه و ستايشى يه‌كترقبووڵكردن، پێكه‌وه‌ژيان، ته‌بايى و لێبورده‌يى له هه‌رێمى كوردستان كرد و هه‌ردوولا جه‌ختيان له قووڵكردنه‌وه‌ى ئه‌و كولتووره كرده‌وه.