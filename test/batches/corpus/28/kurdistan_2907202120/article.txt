ئەوانەی لە نووسینگەی شەهیدانی عێراق لە شنگال تۆمار کراون ژمارەیان ٢٠٠ کەسە، بەڵام بەشێکی دیکەی کوردی ئێزدی تووشی کێشە هاتوون و هەندێکیان ناسنامەی شەهیدەکەیان نەماوە، جگە لەوەش چەندین کێشەی دیکە رووبەڕوویان بووەتەوە.   زوزان قاسم، کەسوکاری یەکێک لە قوربانییەکان دەڵێت: "ئێمە خەرجێکی زۆرمان کردووە بۆ ئەوەی قوربانییەکەمان وەک شەهید بناسێندرێت بەڵام تاوەکو ئێستا بێ ئەنجام بووە".  لە ساڵی ٢٠١٤ لە هێرشی داعش بۆ سەر شنگال و ئەو ناوچانەی کوردی ئێزدیی تێدا دەژین، ٦ هەزار و ٤١٧ کوردی ئێزدی کەوتنە دەست داعش. زیاتر لە ٢ هەزار کەسیان رزگارکران. تەرمی ١٢٠٠ کەسیش لە ٨٢ گۆڕی بە کۆمەڵ دۆزراوەتەوە.