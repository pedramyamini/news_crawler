عەباس ئەکرەم، گوتەبێژی وەزارەتی خوێندنی باڵای حکومەتی هەرێمی کوردستان بە تۆڕی میدیایی رووداوی راگەیاند، لە درێژەى هەوڵەکانى وەزارەتى خوێندنى باڵا بۆ بە ئەلیکترۆنیکردنى دامەزراوە زانستى و ئەکادیمیەکانى هەرێمى کوردستان، ماوەى دوو ساڵە لەلایەن فەرمانگەى خوێندن و پلاندانان و بەدواداچوون و ناوەندنى وەرگرتن و بە هاوکارى زانکۆى پۆلیتەکنیکى سلێمانى، پرۆسەى گواستنەوە و دابەزینى خوێندکاران لەنێوان زانکۆکانى هەرێمى کوردستان بە شێوازى ئۆنڵاین و لە رێگەى پلاتفۆڕمى تایبەت بە گواستنەوە و دابەزین دەکرێت.  گوتەبێژى وەزارەتى خوێندنى باڵا ئاماژەی بەوەشکرد، بۆ ساڵى خوێندنى (٢٠٢١ - ٢٠٢٢) بە هەمانشێوە و بە ئامانجى پێشکێشکردنى باشترین خزمەتگوزارى بە خوێندکاران و قوتابیان بۆ ئەوەى لە کاتى پرۆسەى گواستنەوە و دابەزین ناچار نەبن سەردانى وەزارەت و زانکۆکان بکەن، بەتایبەت بۆ ئەوانەى لە دەرەوەى شارەکان و پارێزگاکانى دیکەی هەرێمى کوردستانن، وەزارەت لەڕێگەى لینکى (www. mhe - studentaffairs. com) پرۆسەى گواستنەوە و دابەزین بەشێوازى ئۆنڵاین بەپێى مەرج و رێنماییەکان دەخاتە بەردەستى خوێندکاران.  پرۆسەى گواستنەوە و دابەزینى خوێندکاران لە ١١ - ٧ - ٢٠٢١ دەستیپێکردووە و  تاوەکو ٢ - ٩ - ٢٠٢١ بەردەوام دەبێت  خوێندكار مافی گواستنەوەی دەبێت لە گشت قۆناخەكان، جگە لە قۆناخى یەكەم لە نێوان زانكۆ و پەیمانگەكانی هەرێمی کوردستان، ئەگەر یەكێک لەم مەرجانەی خوارەوەی تێدابێت:  ١ - قوتابی / خوێندكار دەرچووبێت لە خولی یەكەمدا بە پلەی باشە یان سەرووتر و دانیشتووی هەمان پارێزگا یان نزیک ئەو شارە بێت كە گواستنەوەی بۆ دەكرێت.  ٢ - قوتابی / خوێندكار ئەگەر دایكی یان باوكی كۆچی دوایی كردبێت لە ساڵانى خوێندنى زانکۆ، بە بەڵگەی فەرمی بیسەلمێنێت کە وەفاتنامە (بیان الوفاە) و (صورە القید) و دانیشتووی هەمان پارێزگا یان نزیک ئەو شارە بێت كە گواستنەوەی بۆ دەكرێت، ئەگەر کۆچکردنەکە لە ساڵانی خوێندن نەبوو، ئەوا گواستنەوەکە بە سیستمی (پارالێل) بەڕێژەى سەدا پەنجاى کرێى خوێندن دەبێت.   ٣ - ئەگەر قوتابی / خوێندكار هاوسەرگیری بکات لە ساڵانى خوێندنى زانکۆ دەبێت بە بەڵگەی فەرمی بیسەلمێنێت لە گرێبەستی هاوسەرگیری، وێنەى رەسەنى تۆمارى باری شارستانی (صورە القید)ی رەسەن و بە فەرمی تۆماركردنی لە لیستی باری شارستانی و دڵنیایی دەرچوون (صحە الصدور) بۆ بەڵگەنامەكان بكرێت، بە هەمانشێوە بۆ ئافرەت رەچاوی جیابوونەوەی خێزانی (طلاق) بكرێت و لە كاتی دەركەوتنی هەر ساختەكاریيەک لە بەڵگەنامەكان لێپرسینەوەی یاساییان لەگەڵ بکرێت، ئەگەر هاوسەرگیریکردنەکە لە ساڵانی خوێندن نەبوو، ئەوا گواستنەوەکە بە سیستەمی (پارالێل) بەڕێژەى سەدا پەنجاى کرێى خوێندن دەبێت.  ٤ - هەر قوتابى / خوێندكارێک (تەنیا بۆ ڕەگەزی مێینە) لە ساڵانى خوێندنى زانکۆ منداڵی ببێت و بە بەڵگەی فەرمی بیسەلمێنێت ئەگەر منداڵبوونەکە لە ساڵانی خوێندن نەبوو، ئەوا گواستنەوەکە بە سیستەمی (پارالێل) بەڕێژەى سەدا پەنجاى کرێى خوێندن دەبێت.  ٥ - منداڵی (كوڕ و كچ)ى شەهید و ئەنفالكراوەكان مافی گواستنەوەیان هەیە لە نێوان زانكۆ بۆ هەمان كۆلێژ / پەیمانگە و بەشی کە لێى وەرگیراون و بە نووسراوی پشتگیرى وەزارەتی كاروباری شەهیدان و ئەنفالكراوەكان و بە واژوی بەڕێز وەزیری كاروباری شەهیدان و ئەنفالكراوەكان یاخود بەڕێوبەری گشتی دەبێت.  ٦ - قوتابی / خوێندكاری (كوڕ و کچ)ی مامۆستایانى زانكۆ لە هەڵگرانی بڕوانامەی ماستەرو دكتۆرا لە (مامۆستای یاریدەدەر، مامۆستا، پرۆفیسۆری یاریدەدەر و پرۆفیسۆر) مافی گواستنەوەیان هەیە ئەگەر دەرچووبن، هەروەها (كوڕ و كچ) ى فەرمانبەرانی زانكۆکان و دەزگاکانى سەر بە وەزارەتى خوێندنى باڵا، بە مەرجێک ساڵانى خزمەتى لە (١٥) ساڵ کەمتر نەبێت.  ٧ - گواستنەوە بۆ کۆلێژى پزیشکى کە سیستمی ئینتیگرەیشن پەیڕەو دەکات ناکرێت، چونکە قوتابی دادەبەزێنرێتە قۆناخی یەکەم و ئەمەش وا دەکات پلانی رێژەی قوتابیانی قۆناخی یەکەم زیاد بکات.  ٨ - قوتابی / خوێندكار لە خوێندنی بەیانیان مافی گواستنەوەی هەیە بۆ خوێندنی ئێواران بە مەرجێک لە هەمان پسپۆری خۆیدا بێت، دوای لاری نەبوونی هەردوولا بە رەچاوكردنی توانای بەشەكە لەگەڵ كۆنمرەكەی و پێدانى کرێى خوێندن.  ٩ - قوتابیان / خوێندكاران)ى كۆلێژە (ئەهلییەكان) بە هیچ شێوەیەک مافی گواستنەوە یان میواندارییان نییە بۆ زانكۆ و كۆلێژە (حكومییەكان).  ١٠ - گواستنەوەی قوتابیان / خوێندكاران لە بەشەكانی ئێواران بۆ بەشەكانی هاوشێوەی بەیانیان ناكرێت لەبەر جیاوازى کۆنمرەى پێشبڕکێ.  ١١ - هەمو گواستنەوەیەكی قوتابیان / خوێندكاران لە نێوان كۆلێژ و فاکەڵتى و پەیمانگەكان بە رێگەی كۆلێژ و فاکەڵتى و پەیمانگەكان و سەرۆكایەتی زانكۆكان دەبێت (بە پێى ریزبەندی و پەیوەندی).  ١٢ - بەرابەركردن و مەقاسەكردنی وانەكان لە لایەن بەشی زانستی داواكراودا ئەنجامدەدرێت لەگەڵ ناردنی لیستی ئەو وانانەی كە خوێندوویەتی لەگەڵ یەكەكان لە ساڵانە و وەرزییەكاندا بەشێوەیەک (ئەگەر وانەی داواكراو زیاتر لە دوو وانەی ساڵانە یان چوار وانەی وەرزی بوو دەبێ قۆناخێک داببەزێندرێت) و لە كاتی پێشبڕكێ لەسەر گواستنەوەكان لە یەک پرۆسەدا رەچاوی كۆنمرەی قۆناخەكەیان دەكرێت و هەموو فەرمانی گواستنەوەی قوتابیان / خوێندكاران بە واژوی سەرۆكی زانكۆکان دەبێت بە پێى پەیوەندی گواستنەوەكە.  ١٣ - بۆ زانکۆکان هەیە سەیری داوای گواستنەوەی هەندێ لە قوتابیان / خوێندکاران بکات بۆ گشت قۆناخەکانی خوێندن (جگە لە قۆناخی یەکەم) بۆ هەمان بەش بۆ شوێنی نیشتەجێبوونیان بە هۆی ئەو نەخۆشییانەى کە زۆر سەخت و قورس و بەردەوام  و درێژخایەن و ترسناک و چارەسەریان زەحمەتە.  ١٤ - پێشکەشکردنى داواکارى لە رێگەى ئەم لینکەى خوارەوە دەبێت:  www. mhe - studentaffairs. com