مائیدە قادری، یەکێکە لە خاوەنەکانی قاوەخانەکە و باس لەوە دەکات، "هەمیشە شتێک لە مێشکماندا بوو کە خاوەنی کاری خۆمان بین و خۆمان بەڕێوەبەری خۆمان بین. کاری قاوەخانە و رێستۆرانت بەلامانەوە سەرنجڕاکێش بوون، ئارەزووی گەشتیشمان دەکرد. " ئەوان دواتر ئۆتۆمبێلێک بۆ قاوەخانەکەیان هەڵدەبژێرن.  خاوەنەکانی قاوەخانەکە، دوای ئارەزووی هەبوونی پرۆژەیەکی سەربەخۆی بازرگانی، بیر لە دەستپێکردنی پیشەیەک دەکەنەوە کە تێیدا گەشە بکەن. دوو کچی دیکەی خەڵکی سنە کە لە رێگەی دارتاشییەوە بژێوی ژیانییان پەیدا دەکەن، دەبنە هاندەرێک بۆ دەستپێکی ئەم پیشەیە.  مائیدە باس لەوە دەکات، ئەو کچانە بوونە سەرمەشقی ئەوان بۆ دەستپێکردنی پرۆژەکەیان.   کردنەوەی قاوەخانەی هاوڕێیان لە لایەن سێ کچەوە، بووەتە تاکە شوێنی کات بەسەربردن بۆ ئافرەتانی مەریوان، ئەوان پاڵپشتییەکی زۆری ئەم جۆرە پرۆژەیە دەکەن.  شایستە فەتحی، هاونیشتمانییە و سەردانی قاوەخانەکەی کردووە، دەڵێت، "ئەوان کارێکی رچەشکێنییان کردووە، هیوادارم بەردەوام بن و ببنە نموونە بۆ کچانی مەریوان. "  قاوەخانەکە کچانەیە، بەڵام کڕیاری پیاویش رووی تێدەکەن، ئەوان بۆ هاندانی کچەکان، لە تۆڕە کۆمەڵایەتییەکان و لە رێگەی پەیوەندییە کەسییەکانیانەوە، رێکلامیان بۆ دەکەن.  لەکاتێکدا کارکردنی ئافرەتان لەنێو کۆمەڵگەی ئێران و رۆژهەڵاتی کوردستان، زۆر جار سنووردار بووە، بەڵام قاوەخانەی هاوڕێیانی مەریوان وەکو ئاڵنگارییەکی کچانی شارەکە بۆ رووبەڕووبوونەوەی بێکاری و شکاندنی کولتووری "کاری دەرەوە بۆ پیاو" دەبینرێت.