رۆژانی سێشەممە لە هەفتەدا تایبەتە بە مامۆستایان بۆ وەرگرتنی ڤاکسینی کۆرۆنا، بە مەرجێك لە كاتی گەڕانەوەی ناویان ناسنامە یان پشتگیری قوتابخانەی لەگەڵدا بێت.  وەزارەتی پەروەردەی هەرێمی کوردستان ئەمڕۆ یەکشەممە ٠١ - ٠٨ - ٢٠٢١ راگەیێندراوێکی بڵاوکردەوە و تێیدا هاتووە، پاڵپشت بە داتا تۆمارکراوەکانی سیستەمی (e - parwarda)، سیستەمی ئەلیکترۆنی وەزارەتمان تاوەکو ئێستا چوار هەزار و ٢٦٢ مامۆستا و فەرمانبەری وەزارەتمان (پێکوتەی ڤاکسینی کۆرۆنا) یان وەرگرتووە.  لە راگەیێندراوەکەی وەزارەتی پەروەردەدا هاتووە، "پێشتر ئامارەکان کەمتربوون لەو رێژەیە، بەڵام بە هەماهەنگی نێوان وەزارەتمان و وەزارەتی تەندروستی رێژەی وەرگرتنی ڤاکسین زیادیکردووە. "  وەزارەتی پەروەردە سوپاسی وەزارەتی تەندروستی و پزیشک و کارمەندانی سەنتەرەکانی پێدانی ڤاکسین دەکات "بۆ ئاسانکارییان لەگەڵ مامۆستایان و فەرمانبەرانی وەزارەتمان. "   وەزارەتی پەروەردە لە بەشێکی دیکەی راگەیێندراوەکەدا داوا لە مامۆستایان و فەرمانبەرانی دەکات " بۆ ئەوەی پارێزراوبن و پرۆسەی خوێندنی ساڵی ٢٠٢١ - ٢٠٢٢ بەشێوەیەکی ئاسایی دەستپێبکەین داواکارین رەچاوی رێنماییەکانی وەزارەتی تەندروستی بکرێت بۆ خۆتۆمارکردنی پێشوەختە لە سیستەمی کوتانی کۆڤید ١٩ و پابەندبوون بە سەردانیکردنی بنکەکانی وەرگرتنی ڤاکسین لە رۆژانی سێشەممە پاش گەڕانەوەی ناوەکانتان. "  رۆژی ١٥ی تەممووز، دکتۆر سامان بەرزنجی سەبارەت بە وەرگرتنی ڤاکسینی کۆرۆنا لەنێو هاونیشتمانیان لە کۆنگرەیەکی رۆژنامەڤانیدا لە هەولێر ئاماژەی بەوەدا، ئێستا لە جاران باشترە و "خۆشبەختانە لە ماوەی سێ هەفتەی رابردوو ژمارەی قورچکەکان زیاتربووە و تاوەکو ئێستا لە ٩ % ی هاووڵاتیان کە لە سەرووی ١٨ ساڵین بە ڤاکسینی کۆرۆنا کوتراون. "  تاوەکو ئێستا لە هەرێمی کوردستان دوو ملیۆن و ٤٦٩ هەزار و ١٦٦ پشکنینی تایبەت بە ڤایرۆسی کۆرۆنا کراون، ئەنجامی ٢٣٤ هەزار و ٣٨٠ پشکنینیان پۆزەتیڤ بوون، ٢٠٠ هەزار و ٤٦٨ تووشبوویان چاکبوونەتەوە و چوار هەزار و ٨٠٥ تووشبووش گیانیان لەدەستداوە.  هەر ئەمڕۆ وەزارەتی تەندروستیی هەرێمی کوردستان ئاماری رۆژانەی تایبەت بە ڤایرۆسی کۆرۆنای راگەیاند و ئاماژەی بەوەدا، کە لە ٢٤ کاژێری رابردوودا ٢٤٢٢ تووشبووی دیکەی کۆرۆنا دەستنیشانکراون، ١٩ تووشبوو گیانیان لەدەستداوە و ٨١٤ تووشبووی پێشووش چاکبوونەتەوە.