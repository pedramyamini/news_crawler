ئەو دوای ١١ ساڵ لە ژیانی هاوژینی، منداڵیان نەبووە، ساڵی ٢٠١٧ داوای وەرگرتنی منداڵ لە ماڵی سێوی (بێ دایک و باوکـ)ـانی سەر بە بەڕێوەبەرایەتیی خۆسەر دەکات. دوو منداڵ (کە خوشک و بران) دەدەنە ئەو ماڵە، بەڵام سانا دەڵێت "دوای پێنج ساڵ لە بەخێوکردنیان، ئێستا دەستەکە داوای وەرگرتنەوەی منداڵەکان دەکاتەوە".  سانا شێخمووس، ئەو دایکەی دوو منداڵەکانی بەخێوکردووە بە رووداوی گوت "ئێمە چووینە دەستەکە، دوو منداڵیان پێماندا کە خوشک و برایەکن، ئەوکات کوڕەکە تەمەنی دوو ساڵان و کچەکەش هەشت مانگ بوو، بە ئێمەیان گوت: ئەوانە هیچ کەسیان نییە، گوتیان: لەو دەقەیەوە بوونە منداڵی ئێوە و بیانخەنە باوەشتان و بڕۆن".  دەستەی ژنان ئامادە نەبوو لەوبارەیەوە قسە بۆ رووداو بکات، بە خانەوادەی سانا و هاوژینەکەی دەڵێت، دایکی ئەو دوو منداڵانە پەیدابووە و کوردێکی ئێزدیی شنگالە، پێش ئێستا لە سووریا لای داعش بووە؛ بەڵام ئەوان رازی نین منداڵەکان رادەست بکەن تاوەکو ئەوکاتەی پشکنینی DNAی ئەنجام دەدرێت.  سانا شێخمووس دەڵێت "پێش پێنج ساڵ بە ئێمەیان گوت، دایکی ئەو منداڵانە پەیدابووە، دەبێت ئێوە منداڵەکان رادەست بکەنەوە. نەیانگوت: دایکی ئەوان دەهێننە لای ئێمە و پشکنینی بۆ دەکەن.. منداڵەکان بوونەتە بەشێک لە ئێمە و ئێوە ناتوانن ئەوان بەرن. بۆیە بە ئەوانم گوت: لەگەڵ دایکی ئەوان قسە دەکەم، بەڵکو بتوانین ئەو بهێنینە لای خۆمان و لە پیاوەکەمی مارە ببڕم. بەس تەنیا منداڵەکان لەمن دوور مەخەنەوە، ئۆقرە ناگرم".  منداڵەکان ئێستا تەمەنیان شەش و حەوت ساڵانە، جێهێشتنی ئێرە بۆ ئەوان زەحمەتە و باپیر و داپیرەیان بۆیان دەگرین.  رەشید حسۆ، باپیرەی منداڵەکان ئاماژە بەوە دەکات "ماوەی هەفتەیەکە لە ماڵ دەرچووین، ئێمە نامانەوێت، لەدوای پێنج ساڵ، ئەوان بڕۆنەوە. ئەوانە بەخێودەکەین بۆ تاهەتایە و بۆ ئەوان خانوومان بە کرێ گرتووە، کە گەورە بوون ژیانی هاوژینییان بۆ پێکدەهێنین".  تەحسین قاسم، پەیامنێری رووداو لە شنگال چووە لای ماڵی دایکی ئەو دوو منداڵە، بەڵام باوکی ئەو گوتی "ئەوان بەوە رازی نەبوون کچەکەیان منداڵەکانی چەکدارانی داعش لەگەڵ خۆی بهێنێت، بۆیە ئەویش ماڵی جێهێشتووە و بەدوای سۆراخی دوو منداڵەکانی چووە، ئەوانیش نازانن کچەکەیان ئێستا لە کوێیە".  بەپێی بڕیاری ئەنجوومەنی رۆحانیی شنگال لە ساڵی ٢٠١٤ دا، نابێت منداڵانی کچ، ئەوانەی باوکیان چەکداری داعشە، بێنە نێو شنگال و بگەڕێنەوە نێو کۆمەڵگەی ئێزدییەوە.  بەهۆی شەڕی داعش، دەرگا لەبەردەم بەخێوکردنی منداڵانی بێ دایک و باوک کرایەوە، بەپێی ئامارەکانی دەستەی ژیان، ئێستا لە ماڵی منداڵانی سێوی (منداڵانی بێ دایک و باوک) نزیکەی ٤٥ منداڵ هەن.