دوای ئەوەی گرژی و ناکۆکی لە نێوان هاوسەرۆکانی یەکێتی دروستبوو، هەوڵی زۆر دران بۆ هێورکردنەوەی بارودۆخەکە، رۆژی شەممە ١٠ - ٧ - ٢٠٢١ هەر یەکە لە مەحموود سەنگاوی و عەدنانی حەمەی مینا دوو سەرکردەی دیاری یەکێتی نیشتمانی کوردستان، سەردانی بافڵ تاڵەبانی و لاهوور شێخ جەنگییان کرد.  ناوەڕۆکی گفتوگۆکان لەگەڵ بافڵ تاڵەبانی و لاهوور شێخ جەنگی بۆ کۆبوونەوە  رووداو ناوەڕۆکی گفتوگۆکانی ئەو سەرکردانەی یەکێتی دەستکەوتووە لەگەڵ هاوسەرۆکان، بە پێی زانیارییەکانی تۆڕی میدیایی رووداو بافڵ تاڵەبانی، هاوسەرۆکی یەکێتیی نیشتمانیی کوردستان گوتویەتی، گۆڕانکارییەکان بەردەوام دەبن و لە پۆلیس و ئاسایش و فڕۆکەخانە و دەروازە سنوورییەکانش گۆڕانکاریی دەکەین.  بافڵ تاڵەبانی بە روونی گوتوویەتی، ئەوانەی تاوەکو ئێستا لەو شوێنانە بوون و دەیانگۆڕین، چەند ساڵێکە خەریکی قاچاخچێتین، ئەمە بڕیاری حکومەتە و دەبێ بگۆڕدرێن، رونتر قسەی کردووە و دەڵێت ١٠ ساڵە ئەو خەڵک دادەنێ، (مەبەستی لاهور شێخ جەنگی بووە)، با منیش پێنج ساڵ خەڵک دابنێم.  مەحموود سەنگاوی و عەدنانی حەمەی مینا داوای کۆبوونەوەیان کردووە لەنێوان بافڵ تاڵەبانی و لاهوور شێخ جەنگی، بەڵام بافڵ تاڵەبانی کۆبوونەوەی رەتکردووەتەوە و، ناڕاستەوخۆ گوتوویەتی ئیدی من کەسی یەکەمی یەکێتیم و ئەو بڕیارانە وەک خۆی جێبەجێ دەکرێت.   لە بەرامبەردا لاهوور شێخ جەنگی بە تووندی ناڕەزایەتی دەربڕیوە و گوتوویەتی ناکرێت گۆڕانکاری لەو پۆستە گرنگانە بکرێ و هیچ حسابێک بۆ من نەکرێ، ئەوە قابیلی قبووڵ نییە.  لاهوور شێخ جەنگی بە ئاشکرا گوتویەتی سەرکردایەتی کۆدەکەمەوە و داوای گۆڕینی قوباد تاڵەبانی دەکەم لە پۆستی جێگری سەرۆکوەزیران و بە نامەیەکی فەرمیش داوای راگرتنی ئەو گۆڕانکارییانە دەکەم، وەڵامی بافڵ تاڵەبانی بۆ ئەو هەوڵەی لاهوور شێخ جەنگی ئەوە بووە، با سەرکردایەتی کۆ نەکاتەوە، چونکە بە هیچ جۆرێک پابەندنابم بە هیچ بڕیارێکی سەرکردایەتی.  ئێستا بۆچونێک لە نێو سەرکردە کۆن و نوێکانی یەکێتی دروست بووە، کە دۆخێکی تازە هاتووەتە پێش و ئەگەر چارەسەر نەکرێت ئەنجام و ئاکامەکانی زۆر خراپ دەبن، دەریشکەوت کە سیستەمی هاوسەرۆکی سەرکەوتوو نەبووە، بۆیە بەستنی پلینیۆمێک بۆ ئێستای حیزبەکە بە گرنگ دەزانن و پێیانوایە دەبێت پێداچوونەوەیەک بە سیستەمی هاوسەرۆکیی ئەو پەیکەربەندییە بکرێت کە لە دوای کۆنگرەوە بۆ یەکێتیی دروستبووە.   رووداو زانیویەتی هەوڵەکانی نێوەندگیری بۆ کۆبوونەوەی هەردوو هاوسەرۆکی یەکێتی ئەنجامیان نەبووە و تاوەکو ئێستا یەکدییان نەبینیوە.  رۆژی پێنجشەممە هەردوو سەرۆکی دەزگای زانیاری و دژە تیرۆر لەسەرکار لادران و دوو کەسی نوێ لە شوێنەکانیان دادەنرێن، دواتریش هێزێکی ئەمنی لەگەڵ ئیدارەی فڕۆکەخانەی سلێمانی هەندێک گۆڕانکارییان لە بەرپرسی بەش و کارمەندەکاندا کرد.  سەرچاوەکەی یەکێتیی نیشتمانیی کوردستان بۆ رووداوی ئاشکرا کرد، ئەوەی کراوە، "بۆ رێگریی بووە لە قاچاخچێتی". هەر سێ گۆڕانکارییەکەش "لەپێناوی چاکسازییەکی جیدیدان کە بۆ سلێمانی و خەڵکەکەی زۆر باشە".  بەپێی زانیارییەکانی رووداو، بافڵ تاڵەبانی لەگەڵ ئەوەدا بووە "گۆڕانکاری بکرێت تاوەکو قۆرخکاری لە پۆستەکاندا نەکرێت و چاکسازییەکی کۆنکرێتیش هەبێت. "    قوباد تاڵەبانی جێگری سەرۆکوەزیرانی هەرێمی کوردستان کە سەرۆکی تیمی یەکێتیشە لە حکومەت، پێشتر داوای لە نێچیرڤان بارزانی، سەرۆکی هەرێمی کوردستان کردووە تاوەکو فەرمانی هەرێمی بۆ دوو بەرپرسە نوێیەکەی دژە تیرۆر و دەزگای زانیاری لە سلێمانی دەر بکات.  ئەو پۆستانەی لە سلێمانی گۆڕانکارییان تێدا دەکرێت  - بەڕێوەبەرایەتی پۆلیسی سلێمانی   - ئاسایشی سلێمانی                                         ئەوانەی لە مەکتەبی سیاسی پشتگیری بافڵ تاڵەبانی دەکەن   ئەوانەی پشتگیری لاهوور شێخ جەنگی دەکەن  ئەو ئەندامانەی لەنێوان هەردوولادان