رووداوەکە نزیک کاژێر ١١: ٠٠ی پێشنیوەڕۆی ئەمڕۆ دووشەممە ٠٢ - ٠٨ - ٢٠٢١ روویداوە.   دکتۆر هەردی ساڵح عەزیز، جێگری بەڕێوەبەری نەخۆشخانەی رزگاری و سەرپەرشتیاری دابەشکردن و وەرگرتنی ڤاکسینی فایزەر لە پارێزگای هەولێر بە تۆڕی میدیایی رووداوی راگەیاند "دوو کەسی ئەمنیی کە یەکێکیان جلوبەرگی ئەمنی و ئەوەی دیکەش کە جلوبەرگی مەدەنی لەبەربوو لە سەنتەری وەرگرتنی ڤاکسین لە نەخۆشخانەی رزگاری هێرشیان کردەسەرم و پەلاماریاندام و قسەی ناشرینیان پێگوتم و دواتر رۆیشتن. "  سەبارەت بە هۆکاری هێرشکردنەکە، جێگری بەڕێوەبەری نەخۆشخانەکە گوتی "یەکێکیان کە جلوبەرگی سەربازیی لەبەردابوو داوای لێکردم بەبێ نۆرەگرتن و بەبێ ئەوەی کاتی وەرگرتنی ڤاکسینی هاتبێت ڤاکسینی کۆرۆنای جۆری فایزەری لێبدەین، بەڵام پێمگوت کە ئەوە رێگەپێدراو نییە تاوەکو ناوی خۆت لە سیستەمی وەرگرتنی ڤاکسینی کۆرۆنا تۆمارنەکەی، بەڵام ئەو سووربوو لەسەر ئەوەی کە دەبێت ڤاکسینی پێبدرێت. "  لە بەشێکی دیکەی قسەکانیدا سەرپەرشتیاری دابەشکردن و وەرگرتنی ڤاکسینی فایزەر لە پارێزگای هەولێر ئاماژەی بەوەدا کە ئەو کارەی ئەوان کردوویانە وەزارەتی تەندروستی و نووسینگەی حکومەتی هەرێمی کوردستانی لێ ئاگادارکراوەتەوە و "هیوادارم بەزووترین کات سزای ئەو کەسانە بدرێت و لێکۆڵینەوەیان لەگەڵ بکرێت. "   وەزیری تەندروستی: رێکاری یاسایی و کارگێڕی بەرامبەر ئەو کەسانە دەگرینەبەر     ئەمڕۆ دووشەممە ٠٢ - ٠٨ - ٢٠٢١، لە کۆنگرەیەکی رۆژنامەڤانی دا دکتۆر سامان بەرزنجی، وەزیری تەندروستیی هەرێمی کوردستان داوای لە هاونیشتمانیان کرد کە بەبێ پڕکردنەوەی فۆرم و نەگەڕانەوەی ناوەکانیان سەردانی سەنتەرەکانی وەرگرتنی ڤاکسین نەکەن.     سەبارەت بەو رووداوەی کە لە سەنتەری وەرگرتنی ڤاکسین لە نەخۆشخانەی رزگاریی هەولێر روویداوە گوتی "پرۆسەی وەرگرتنی ڤاکسین پرۆسەیەکی زۆر پیرۆز و مرۆڤدۆستییە و پێویستی بە پاڵپشتی هەموولایەکە و ئامادەین شەو و رۆژ کاربکەین بۆ پێدانی ڤاکسین بە هاونیشتمانییان. "  دەشڵێت " هەر کەسێک سەرپێچی لەم شێوەیە بکات رێکاری یاسایی و کارگێڕی بەرامبەر دەگیرێتەبەر. "      لە بەشێکی دیکەی قسەکانیدا گوتی، هۆکاری دروستبوونی قەرەباڵخی لە بنکەکانی پێدانی ڤاکسین بەهۆی ئەوانەوەیە کە خۆیان تۆمارنەکردووە، "هیوادارین هاووڵاتیان بەبێ خۆتۆمارکردن و گەڕانەوەی وادەی وەرگرتنی ڤاکسین نەچێتە بەردەم بنکەکان، چونکە سیستەمێکی زۆر گونجاوی سەردەمیانە دانراوە و هەموو هاووڵاتیان لەڕێگەی مۆبایلەکانیانەوە خۆیان تۆماربکەن و دواتر لەڕێگەی نامەوە پێیاندەگوترێت کە ناویان لە چ شوێنێک هاتووەتەوە. "