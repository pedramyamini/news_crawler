هەڵگورد نەجیب، قایمقامی سۆران بە تۆڕی میدیایی رووداوی راگەیاند "لە بەیانیی ئەمڕۆ پێنجشەممەوە بەهۆی درزبوونی زەوی و مەترسیی رۆچوون، رێگەی كەمەربەندی پیشەسازیی سۆران دادەخرێت و هاتووچۆكردنى ئۆتۆمبێل له‌و رێگەیه‌دا قه‌ده‌خه ده‌كرێت".  قایمقامی سۆران داوای لە شۆفێران کرد وەکو جێگرەوە بۆ رێگەکە، بە رێگەی شەقامی کاوە (حەریق)دا بڕۆن تاوەکو ئەوکاتەی مەترسیی شەقبوونی زەوییەکە نامێنێت و چارەسەری گرفتەکان دەکرێت.  لەبارەی چارەسەرکردنی گرفتەکەش، هەڵگورد نەجیب گوتی "رێگەیەکی لاوەکی بۆ بارهەڵگرەکان دروستدەکەین، دواتریش جادەیەکی سەرەکی دروستدەکەین کە رەنگە مانگێک بخایێنێت، بۆ ئەم رێگەیەی ئێستاش مەترسیی لەسەرە، دەبێت ئەو بەشەی کە درزەکە لە بەرزاییەکەی دابڕیوە هەڵبگیرێت بۆئەوەی لە هەرەس و رووخان بیپارێزین".  ماوه‌یه‌كه درزێكى گه‌وره له كه‌مه‌ربه‌ندى سۆران دروستبووه و رۆژانە درزه‌كه گه‌وره‌تر ده‌بێت، لەبەرئەوەی مەترسیی هەرەسهێنان و رۆچوونی زەوی لە ناوچەکە هەیە.