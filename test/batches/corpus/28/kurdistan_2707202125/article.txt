ئەو سەرچاوەیەی یەکێتی بە (تۆڕی میدیایی رووداو)ی راگەیاند: "فەرمانی دەستگیرکردن بۆ هەریەک لە پۆڵاد شێخ جەنگی و ئاسۆ شێخ جەنگی و بەرپرسێکی هێزەکانی دژە تیرۆر لەسەر سکاڵای هاونیشتیمانییەک دەرچووە".  پۆڵاد شێخ جەنگی، پێشتر بەرپرسی دەزگای دژە تیرۆری یەکێتی بوو، هەروەها ئاسۆ شێخ جەنگی، پێشتر نوێنەری حکومەتی هەرێمی کوردستان بوو لە رووسیا.  ئەو سەرچاوەیەی یەکێتی گوتی: "یەکێتی نیشتیمانی کوردستان دەستیکردووە بە لێکۆڵینەوە لە ژمارەیەک دۆسیە، کە پەیوەندییان بە بازرگانی و دەوڵەمەندبوونی ناڕەواوە هەیە".  بەگوتەی ئەو سەرچاوەیە، بێجگە لەو سکاڵایەی لەسەر دوو براکەی لاهوور شێخ جەنگی تۆمارکراون، سکاڵای دیکەش تۆمار کراون و گوتی: "چەند کەسێک لە دادگەکانی حکومەتی هەرێمی کوردستان یان لەلای یەکێتی نیشتیمانی کوردستان ژمارەیەک سکاڵایان لەسەر ژمارەی پرسی پەیوەندیدار بە پارە وەرگرتن و زەوتکردنی موڵک و ماڵ و شتی دیکەی پەیوەند بەو بابەتەوە تۆمارکردووە".   (رووداو) پەیوەندی بە سەرکەوت ئەحمەد، گوتەبێژی پۆلیسی سلێمانی کرد و لێی پرسی کە ئایا فەرمانی دەستگیرکردنی براکانی لاهوور شێخ جەنگی بۆ پۆلیس چووە؟ گوتی: "تاوەکو ئێستا هیچ بڕیارێکمان لەو بارەیەوە بەدەست نەگەیشتووە".  رۆژی ١٥ی تەمموزی ٢٠٢١ مەکتەبی سیاسیی یەکێتی نیشتیمانی کوردستان بڕیاری دا دەسەڵاتەکانی هاوسەرۆکی لە لاهوور شیخ جەنگی وەربگرێتەوە.  ئەو پێشهاتەش دوای رووداوەکانی رۆژی ٨ی تەمموز هات، کاتێک بە بڕیاری بافل تاڵەبانی، هاوسەرۆکی یەکێتی نیشتیمانی کوردستان، سەرۆکی دەزگای دژە تیرۆر و دەزگای زانیاری گۆردران. ئەمەش ناڕەزایی لاهوور شیخ جەنگی لێکەوتەوە، کە بافڵ تاڵەبانی لە میدیاکانی نزیک لێوەی چەندین تۆمەتی داوەتە پاڵ و بەهۆکاری ناسەقامگیری و دوورخستنەوەی یەکێتی لە رێڕەوی راستەقینەی خۆی و خزمەتکردن تۆمەتباری کرد. بەڵام لاهوور شێخ جەنگی، هەنگاوەکانی بافڵ تاڵەبانی بە "کودەتا" ناودەبات.