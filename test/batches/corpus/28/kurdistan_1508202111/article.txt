ئەمڕۆ یەکشەممە ١٥ - ٨ - ٢٠٢١، لە نووسراوێکدا کە واژۆی بێگەرد تاڵەبانی، وەزیری کشتوکاڵ و سەرچاوەکانی ئاوی هەرێمی کوردستانی لەسەرە، هاتووە، "پاڵپشت بە بڕیاری ئەنجومەنی وەزیران ژمارە (٧٩) لە ٢١ - ١٠ - ٢٠٢٠ پێشنیازی لابردنی باج دەکەین لەسەر سۆیا و پرۆتین کە لە ئامادەکردنی ئالیک بەکاردەهێندرێن، ئەویش بە مەبەستی دابەزاندنی نرخی ئالیک کە هۆکارێکە بۆ پاڵپشتیکردنی پرۆژەکانی پەلەوەر، ئاژەڵ و ماسی لە هەرێمی کوردستان. ئەوەش یارمەتی دابەزاندنی نرخی هەموو جۆرەکانی گۆشت بۆ دانیشتووان دەدات".   بێگەرد تاڵەبانی لە نووسراوێکدا لە تۆڕی کۆمەڵایەتیی فەیسبووک نووسیویەتی: "دوای ئەوەی نرخی ئالیک لە بازاڕەکانی هەرێمی کوردستان بەرزبووەوە، لە پێناو پاڵپشتی جووتیارانمان و بەرەوپێشبردنی کەرتی کشتوکاڵ و پرۆژەکانی پەلەوەر و ئاژەڵ و سامانی ماسی، لە رێگەی لابردنی باج لە سەر سۆیا و پرۆتین، هەوڵدەدەین نرخی ئالیک لە بازاڕەکانی هەرێمی کوردستان دابەزێنین، کە بێگومان ئەوە ئەرکێکی سەرشانی ئێمەیە بۆ ئەوەی بتوانین پاڵپشتی جووتیاران و خەڵکی خۆمان بکەین".  لەو بارەوە نازم عەبدوڵڵا، سەرۆکی کۆمەڵەی کێڵگە پەلەوەرییەکانی هەرێمی کوردستان بە تۆڕی میدیایی رووداوی راگەیاند، بڕیارەکەی وەزارەتی کشتووکاڵ جێگەی دڵخۆشی هەموو خاوەن پەلەوەرخانەکان.  نازم عەبدوڵڵا سوپاسی راگەیاندنەکانی کرد کە هاوکاریان بوون بۆ گەیاندنی داواکانیان و گوتیشی، ئەو بڕیارە نزیکەی ٣٠ بۆ ٤٠ دۆلار بۆ تۆنێک عەلەف دەهێنێتەوە خوارەوە.  نرخی تۆنێک ئالیک لە چەند مانگی رابردوودا ٤٣٠ دۆلار بووە. بە گوتەی نازم عەبدوڵڵا، ئێستا بووە بە ٥٥٠ دۆلار.  ئاماژەی بەوەشکرد، کە جووجکە لە رابردوودا دانەی بە ٣٠ سەنت بوو، بەڵام ئێستا ٨٥ سەنتە و لە بازاڕەکانشیدا زۆر بە کەمی دەستدەکەوێت.  نازم عەبدوڵڵا داوای لە سەرۆکی حکومەتی هەرێمی کوردستان کرد کە لەگەڵ چەند وڵاتێکدا گفتوگۆ بکات بۆ هێنانی جووجک و هێلکە.   بەپێی ئاماری کێڵگە پەلەوەرییەکانی هەرێمی کوردستان، هەزار و ٦٢٥ کێڵگەی پەلەوەریی یاسایی لە هەرێمی کوردستاندا هەیە.     نووسراوی وەزارەتی کشتوکاڵ