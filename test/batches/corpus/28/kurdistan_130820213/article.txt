هێڤی ئەحمەد، نەخۆشە و بە رووداوی راگەیاند، "نۆرەی دوو مانگیان بۆ داناوم، گەدەم زۆر ئازاری هەیە و پێویستی بە نازوورە، ناتوانم چاوەڕوان بکەم. "  لە سەنتەرەکە پشکنینەکانی بینینی گەدە، بۆڕی زەردا و کۆڵۆن دەکرێت، نۆرەکان بە گوێرەی دۆخی نەخۆشەکە لەنێوان دوو بۆ چوار مانگە. لە سەنتەرە حکومییەکان نەخۆش تەنیا ٤٠ هەزار دیناری عێراقی لێوەردەگیرێت بۆ پشکنین، بەڵام لە نەخۆشخانە و سەنتەرە تایبەتەکان نرخی پشکنینەکان لەنێوان ٢٠٠ بۆ ٣٥٠ هەزار دینارە.   لە سەنتەرە حکومییەکەی هەولێر تەنیا دوو ئامێری هەناوبینی گەدە و یەک ئامێری پێبینی کۆڵۆن هەن، بە تێکچوونی ئامێرەکان سەنتەرەکە لە کار دەوەستێت. تاوەکو سەرەتای ٢٠٢٠ بەیانیان و ئێواران سەنتەرەکە کراوەبوو، بەڵام ئیستا بەهۆی کەمیی ئامێرەکانی پشکنین، دەوامی ئێواران نەماوە و گوشارەکە کەوتووەتە سەر دەوامی بەیانیان.  رێبوار شێخ محەممەد، بەڕێوەبەری کارگێڕیی سەنتەری هەرس و جگەر لە هەولێر دەڵێت، "گوشارێکی زۆر زۆرمان لەسەرە، چونکە تاکە سەنتەرە لە هەولێر و نەخۆشێکی زۆر سەردانمان دەکات، یەکێکی دیکەش لە گرفتەکان کەمیی ئامێرەکانە. "  لە هەرێمی کوردستان بۆ شەش ملیۆن کەس جگە لە بەشەکانی هەناوبینیی گەدە لە نەخۆشخانە حکومییەکان، سێ سەنتەری هەرس و جگەر بۆ پشکنینە وردەکانی هەناوبینی گەدە و کۆڵۆن لە هەولێر، سلێمانی و دهۆک هەن.  دکتۆر سامان بەرزنجی، وەزیری تەندروستیی هەرێمی کوردستان بە رووداوی گوت، "ئەوانەی کە دۆسێکانیان بەپەلەیە، زوو کاریان بۆ دەکرێت، بەڵام دۆسێی دیکە هەیە کە دەچێتە لیستی چاوەڕوانییەوە و ئەوەش لە هەموو دنیادا هەیە. " گوتیشی، کار بۆ دابینکردنی ئامێر و باشترکردنی دۆخەکە دەکەن.  جگە لە دانیشتووانی هەرێمی کوردستان، ئاوارە، پەنەبەران و دانیشتووانی پارێزگەکانی دیکەی عێراقیش سوود لە سەنتەرەکانی هەرس و جگەر لە هەرێمی کوردستان وەردەگرن.