یەکێتی کە لە سەرجەم هەڵبژاردنەکانی پێشووی کەرکووکدا براوەی یەکەم بوو، بۆ ئەم هەڵبژاردنە لە دوو بازنەی یەکەم و دووەم شەش بەربژێری هەیە. ئەوەی تاوەکو ئێستا بەدیکراوە، جگە لە بانگەشەی تاک بە تاکی بەربژێرەکان، حیزب هیچ جموجۆڵێکی ئەوتۆی نییە.  د. سدیق عومەر، بەربژێری یەکێتی لە کەرکووک دەڵێت "ئەمە هەڵبژاردنی تاکە کەسە، حیزب رۆڵی تێدایە، بەڵام رۆڵە سەرەکییەکە لەسەر بەربژێرەکانە، بانگەشەی ئێمە لەسەر بنەمای دابینکردنی ئاسایش و سەقامگیریی ئەم شارەیە، سەقامگیری بگەڕێنینەوە و ئەو بەسەربازگەکردنە کۆتایی پێبێت، خزمەتگوزارییش دابین بکەین".  بۆ دەستپێکردنەوەی چالاکیی سیاسی، پارتیش بڕیاریداوە لە هەفتەی داهاتووەوە چەند بنکەیەکی تایبەت بە بانگەشەی هەڵبژاردن لە کەرکووک دابمەزرێنێت.  ئەوەی پارتی دەستیپێدەکات گەڕانەوەی رێکخستنەکانی نییە، تەنیا ئاشناکردنی بەربژێرەکانیەتی بە خەڵک و جەماوەرەکەی و خستنەڕووی بەرنامەی هەڵبژاردنیەتی.  ئەحمەد خورشید، بەرپرسی راگەیاندنی پارتی لە کەرکووک رایگەیاند "تاوەکو ئێستاش بارودۆخی کەرکووک لەڕووی ئیداری و ئەمنییەوە ناسەقامگیرە و کەرکووک داگیرکراوە، جێی رەزامەندیی کوردستانیان نییە، بۆیە ئێمە تاوەکو ئێستا بارەگای هەڵبژاردنمان نەبردووەتەوە و رازی نین، بەڵام ئۆفیسی هەڵبژاردن شتێکی جیاوازە و تایبەتمەندە، تەنیا بۆ کاری هەڵبژاردنە و بارەگای فەرمی نییە، بەو شێوەیە ئێمە ئیدارەی دۆخی خۆمان دەدەین و دڵنیاشین جەماوەری کەرکووک هەڵوێستی پارتی لەبیرناکەن".  کۆمیسیۆنی هەڵبژاردنەکان کۆمەڵێک مەرج و رێکاری بۆ بانگەشە بڵاوکردووەتەوە و لادان لەو رێکارانەش وەکو سەرپێچیکار لە قەڵەم دەدرێت و سزای بۆ دانراوە.  عەبدولباست دەروێش، گوتەبێژی ئۆفیسی کەرکووکی کۆمیسیۆنی هەڵبژاردنەکان دەڵێت "بانگەشەی هەڵبژاردن دەستیپێکردووە و دەبێت ئەم بەربژێر و لایەنانە پابەندی رێنوێنییەکانی کۆمسیۆن بن، یەکێک لە رێنوێنییەکان ئەوەیە کە نابێت ماددەی لکێنەر بەکاربهێنن و نزیکبن لە دەزگا حکومییەکان بۆ بانگەشە، ئێستا فۆرمی کارمەندان وەردەگرین بۆسەر سندوقی دەنگدان کە ١٠ هەزار کارمەندن".  بۆ ئەم هەڵبژاردنە، کۆمسیۆن ٤٣ بنکەی سەرەکیی تۆمارکردنی ئامادەکردووە، کە ٣١٥ وێستگە لەخۆدەگرێت، زیاتر لە ٢٠٠٠ سندوقی دەنگدانیش ئامادەکراون، تاوەکو ئێستا ٧١ % ی دەنگدەران پرۆسەی بایۆمەترییان ئەنجامداوە و ٩١ % ی ئەوانەی بایۆمەترییان کردووە، کارتی دەنگدانیان وەرگرتووەتەوە.