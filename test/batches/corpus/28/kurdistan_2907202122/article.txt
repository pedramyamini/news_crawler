لە سەرەتای پەیامەکەیدا، پشتیوان سادق، وەزیری ئەوقاف و کاروباری ئایینی دەڵێت "با پێکەوە ئازیزانمان بپارێزین و مزگەوتەکان بە ئاوەدانی بهێڵینەوە"، دەشڵێت، سەرەڕای ئەم دۆخە نەخوازراوەی هاتووەتە ئاراوە بەهۆی ڤایرۆسی کۆرۆنا و مەترسییە راستەقینەکانی لەسەر ژیانی مرۆڤایەتی، رێگەیان بە خۆیان نەداوە جارێکی دیکە دەرگەی مزگەوتەکان و شوێنە ئایینییەکان دابخرێنەوە "ئێمە لەگەڵ داخستنی دەرگەی مزگەوت و شوێنە ئایینییەکان نەبووین و نابین".  وەزیری ئەوقاف ئاماژەی بەوەش کردووە "لە رابردوودا لەبەر سەلامەتیی گیانی هاونیشتمانیان کە لای خودای گەورە (گیانی مرۆڤ لە هەموو شتێک پیرۆزترە)، لیژنەی باڵای بەرەنگاربوونەوەی کۆرۆنا بۆ ماوەیەکی کاتی مزگەوت و شوێنە ئایینییەکانی راگرت، ئەمەش تەنها بۆ کۆنترۆڵکردنی کۆرۆنا و وەستاندنی شەپۆلەکانی کۆرۆنا بووە".  ئێستا کۆرۆنا بەشێوەیەکی بەربڵاو تەشەنەی کردووەتەوە، بەشێوەیەک کە ژمارەی تووشبووانی دەستنیشانکراوی ڤایرۆسەکە بەپێی ئامارەکانی وەزارەتی تەندروستی گەیشتووەتە لووتکە. پشتیوان سادق دەڵێت "زۆر گرنگە هاونیشتمانیانمان و نوێژخوێنان هۆشیاری و خۆپارێزی و خەڵک پارێزی پەیڕەو بکەن، هەروەها مامۆستایانی بەڕێزی ئایینی لە هەموو نوێژ و گوتارەکان جەخت بکەنەوە لە خۆپارێزی و جێبەجێکردنی رێنوێنییەکانی تەندروستی لە دووریی نێوانیان، بەستنی ماسک، هێنانی بەرماڵی تایبەت و خاوێن راگرتنی ژینگەی مزگەوت".  وەزیری ئەوقاف باسی لەوە کردووە کە "لەوانەیە پرسیاری ئەوە بکرێت کە بۆچی مزگەوت و شوێنە ئایینییەکان بۆ ماوەیەک راگیران و هەندێک شوێنی تر کراوە بوون؟ " لە وەڵامیشدا دەڵێت "وەکو دەزانین، مزگەوت پیرۆزی و تایبەتمەندیی خۆی هەیە و ماڵی خودای گەورەیە، شوێنێکی پیرۆزە و نامانەوێت هیچ کەسێک لە مزگەوت تووشی کۆرۆنا ببێت، بۆیە بە هیچ شێوەیەک مزگەوت بەراورد ناکرێت لەگەڵ هیچ شوێنێکی دیکە".  تاوەکو ئێستا لە هەرێمی کوردستان دوو ملیۆن و ٤٢٢ هەزار و ٣٧٠ پشکنینی تایبەت بە ڤایرۆسی کۆرۆنا کراون، ئەنجامی ٢٢٧ هەزار و ٣٣٩ پشکنینیان پۆزەتیڤ بوون، ١٩٧ هەزار و ١٨١ تووشبوویان چاکبوونەتەوە و چوار هەزار و ٧٥٠ تووشبووش گیانیان لەدەستداوە.