وەزارەتی کارەبای هەرێمی کوردستان رایگەیاند؛ "هەر پێوەرێکی زیرەکی هاوبەشی کارەبا بۆ ماڵان ٤٠ ئەمپێر کارەبا بۆ هاوبەشەکە دابین دەکات و، لە ئەگەری بەکارهێنانی کارەبا لەم ئەمپێرە زیاتر، کارەباکەی بۆ ماوەیەک دەکوژێتەوە، تاوەکو دوایینجار دەگاتە ٤٥ خولەک".  بەبڕیاری وەزارەتی کارەبا لە رۆژی سێشەممە ٢٧ - ٧ - ٢٠٢١ ـەوە "لەپێناو هاوکاریکردنی هاووڵاتیان و بە دەنگەوە هاتنی داواکارییەکانیان، ماوەی کوژاندنەوەی پێوەرەکە لە ٤٥ خولەکەوە بۆ ٢٠ خولەک کەم دەکرێتەوە".  وەزارەتی کارەبا داوا لە هاوبەشانی کارەبا دەکات "بەپێی ئەم بڕەی بۆیان دیاریکراوە کارەبا بەکاربهێنن و یارمەتیدەری بەدیهێنانی دادپەروەریی بن لە پرۆسەی دابەشکردنی کارەبا".  چی بکەین بۆ ئەوەی پێوەرە زیرەکەکەمان نەکوژێتەوە؟  ١. هەندێک ئامێری کارەبایی لە ماڵدا پێویستن و دەبێت بە بەردەوامی کار بکەن، وەک (ساردکەرەوە، فێنککەرەوە و هەندێک گڵۆپ) کە بە گشتی بۆ هەر ماڵێک تا ٦ ئەمپێر دەبێت.  ٢. سپلێت و بۆیلەر بە شێوەیەکی گشتی هەریەکەیان ١٣ ئەمپێڕی دەوێت، ئەگەر سپلێت ٢ تۆن و بۆیلەر ٣٠٠٠ وات بێت. سپلێت بە پێی تۆن لە ٥ تا ٢٢ ئەمپێری دەوێت و، بۆیلەریش لە ٥ تاوەکو ١٣ ئەمپێر.  ٣.  مەکینەی جلشۆرین ٤ تا ٨ ئەمپێری پێویستە.  ٤.  مەکینەی قاپشۆرین ٤ تا ١٠ ئەمپێری پێویستە.  ٥. هەریەکە لە گسکی کارەبایی و ئوتوو ٤ تا ٧ ئەمپێری پێویستە.  ٦. فڕن و قۆری و کتریی ئاو گەرمکردن نزیکەی ٨ بۆ ١٠ ئەمپێری پێویستە.  ٧. وشککەرەوە چەند جۆرێکە لە ٥ تا ١٠ ئەمپێریان هەیە.  ٨. هەردوو مەکینەی جل و قاپ شۆرین پێکەوە کاریان پێ مەکە.   دەتوانیت لای خۆتەوە بڕی پێویستی ئامێرەکانی ماڵت بزانیت، چونکە هەر ئامێرێک لەسەری نووسراوە کە چەند کارەبای پێویستە. جا بۆ ئەوەی بتوانیت بە دروستی کارەبا بەکار بهێنیت و کار نەکاتە سەر کوژانەوەی پێوەرەکە، دەبێت ئامێرەکان بەپێی پێویست و لەکاتی جیاوازدا بەکاریان بێنی.  بۆ نموونە لەو کاتەی مریشک لە فڕن دەخەیت، پێویستە پێشوەخت بڕی ١٠ ئەمپێر کەم بکەیتەوە یان کاتێک وشککەرەوە بۆ ماوەی ١٠ خولەک بەکاردێنی، دەبێت بەشی ئەوەندە ئامێری دیکە بکوژێنیتەوە.  ئەندازیار سەربەست کەریم دەروێش  ئەندامی لیژنەی توڕی زیرەکی کارەبای سلێمانی