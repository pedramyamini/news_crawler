بە گوتەی سەرکەوت ئەحمەد، گوتەبێژی پۆلیسی سلێمانی، لە ١٨ ـی ئەم مانگە تاوەکو ٢٤ ـی مانگ مۆڵەت بەو کەسانە دەدرێت، دواتر ئەگەر بیانبینن لەسەر شەقامەکان، "کەسەکان بەپێی یاسا رووبەڕووی دادگە دەکەینەوە. "   سەرکەوت ئەحمەد، گوتەبێژی پۆلیسی سلێمانی لە کۆنگرەیەکی رۆژنامەڤانی هاوبەشدا لەگەڵ بەڕێوەبەری هاتووچۆی ناوشاری سلێمانی رایگەیاند: "کاژێر ١٠ی بەیانی ئەمڕۆ یەکشەممە ١٨ - ٠٧ - ٢٠٢١ لەسەر راسپاردەی قوباد تاڵەبانی، جێگری سەرۆکی حکومەتی هەرێمی کوردستان کۆبوونەوەیەک بە سەرپەرشتی بەڕێوەبەری پۆلیس و پۆلیسی هاتووچۆ و ئەفسەرە پلە باڵاکان رێکخرا، بە مەبەستی بەدواداچوون و جێبەجێکردنی هەندێک کاری نایاسایی کە لە شاری سلێمانی ئەنجام دەدرێن. "    بە گوتەی سەرکەوت ئەحمەد گرتنەبەری رێوشوێنی یاسایی بەرامبەر ئەو کەسانە "لە رێگەی دانانی مەفرەزی پۆلیس و هێزە ئەمنییەکان" دەبێت. گوتی، "رێوشوێنی تەواو لەگەڵ ئەو کەسانە دەگیرێتەبەر کە ئەو سەرپێچیانە ئەنجام دەدەن. "    لەبارەی قەدەخەکردنی ئۆتۆمبێلی جام رەش و ئۆتۆمبێلی بێسەرەتا، عەقید سەعدوڵا عەزیز، بەڕێوەبەری هاتووچۆی ناوشاری سلێمانی لە کۆنگرە رۆژنامەڤانییەکدا رایگەیاند: "لە ئەمڕۆوە تاوەکو یەکشەممەی داهاتوو مۆڵەت بە هەموو ئەو شۆفێرانە دەدرێت کە تابلۆی ئۆتۆمبێلەکانیان ساختەکردووە، یان جامی ئۆتۆمبێلەکانیان بە شێوەیەکی نایاسایی رەشکردووە یاخود پەردەیان هەڵواسیوە و ناو ئۆتۆمبێلەکانیان تاریک کردووە، لەدوای ئەو وادەیە رێکاری یاساییان لە بەرامبەر دەگیرێتەبەر و چاوپۆشیش لە هیچ کەس و لایەنێک ناکرێت. "    عەقید سەعدوڵا ئامانجی ئەو بڕیارەی بۆ "رێکخستنەوەوی ناو شار" گەڕاندەوە و گوتی: "دەمانەوێت لەو رێگەیەوە ناوشار رێکبخەینەوە لەو سەرپێچیانەی بەدیدەکرێن".    سەرکەوت ئەحمەد، ئاماژەی بەوەدا "لەکاتی دانانی بازگەکان ئەو رێگەپێدان و نووسراوانەی بە شۆفێرەکان دراوە، لێیان دەسەندرێتەوە. بۆ چەکیش پارێزگاکان و ئیدارە سەربەخۆکان و وەزارەتی ناوخۆ دەتوانن مۆڵەتی هەڵگرتنی چەک بەو کەسانە بدەن کە پێویستە. وەزارەتی ناوخۆ تەنیا رێگە بە ئەفسەران و هەندێک کەسی دیکە داوە کە پێویستە دوای دەوام چەکیان پێبێت، ئەوانە رێگەپێدراون و پێناسیان پێیە، بەدەر لەوە هەر کارمەندێکی وەزارەتی ناوخۆ چەکی خۆیشی پێبیت بگیرێت، رێکاری یاسایی لەبەرامبەر دەگیرێتەبەر. "