لە بەرنامەی جڤاکی رادیۆی رووداودا کە رۆژان ئەبووبەکر پێشکەشی دەکات، باس لە هۆکارەکانی تاوانە کۆمەڵایەتییەکان و یاساکانی سزادان کرا کە هەریەکە لە هەستیار عەلی، بەڕێوەبەری ژووری توێژینەوە لە بەڕێوەبەرایەتیی چاکسازیی گەورانی سلێمانی؛ عیماد ئەحمەد، پارێزەر و چۆمان ئەحمەد، توێژەری کۆمەڵایەتی تێیدا بەشدار بوون.  هەستیار عەلی، بەڕێوەبەری ژووری توێژینەوە لە بەڕێوەبەرایەتیی چاکسازیی گەورانی سلێمانی گوتی: "ئێمە لە چاکسازیی گەوران جێگەی ٩٠٠ سزادراومان هەیە. بە داخەوە ژمارەکە زیاترە و نزیکەی ١٢٠٠ سزادراوە. ئێستا هۆکارەکان بۆ کردنی تاوان زۆر زیاد بوون. لە ٢٠٢١/٠١/٠١ ـەوە تاوەکو ٢٠٢١/٠٦/٣٠ زیاتر لە ٤٤٦ سزادراومان بۆ هاتووە. بە داخەوە بەشێکیان دووبارە بوون کە بە یاسای ماددەی هۆشبەر گیراون. بە ریزبەندی لە پلەی یەکەمی تاوانەکاندا ماددە هۆشبەرەکان دێت، تیرۆر لە پلەی دووەمدایە و کوشتن لە پلەی سێیەمدایە. "  بە گوتەی هەستیار عەلی، لە ٠١/٠١ ـەوە تاوەکو ٠٦/٠٣ ـی ئەمساڵ ٣٧ سزادراو گەڕاونەتەوە ناو چاکسازیی گەواران کە ٢٧ ـیان بە تاوانی ماددەی هۆشبەر گیرابوون. بەپێی ستاندارد هەر ٢٠ - ٢٥ سزادراو پێویستیان بە توێژەرێکە، بەڵام لای ئێمە بە ٢٠٠ سزادراوەوە توێژەرێکیان بەردەکەوێت.   عیماد ئەحمەدیش کە پارێزەرە گوتی: "هەرچەندە تاوانەکان زیاد بوون، بەڵام یاساکان ئاسان نین. بۆ نموونە یاسای تیرۆر زۆر قورسە و پێچەوانەی تەواوی بنەماکانی مافی مرۆڤ و رێساکانی یاسادانانی عێراقییشە و زۆر تووندوتیژە. ئەوە یەکێکە لە هۆکارەکانی دووبارە گەڕانەوەی سزادراوەکە بۆ تاوان، چونکە کاتێک بەو یاسایە دەگیرێت، مامەڵەی لەگەڵ دەکرێت، لێی دەکۆڵرێتەوە و دادگایی دەکەیت، تۆڵەی تێدا دروست دەکەیت، بۆیە دووبارە دەگەڕێتەوە بۆ ئەو تاوانە. "  چۆمان ئەحمەد، توێژەری کۆمەڵایەتی گوتی: "سەرچاوەی تاوان بۆ ئەو تووندوتیژییانە دەگەڕێتەوە کە لە کۆمەڵگەدا هەن. گۆڕینی هزری تاوانباریش زۆر سەختە. "  باس لەوە دەکرێت کە هەندێک لەو تاوانبارانەی لە چاکسازییەکاندا دەهێڵرێنەوە، پاشان ئازادبوونیان دەگەڕێنەوە سەر تاوان. پارێزەرێکیش پێیوایە یاساکان یەکێکن لە هۆکارەکانی گەڕانەوەی تاوانباران بۆ سەر تاوان.  عیماد ئەحمەد باسی لەوە کرد، "یاسای تیرۆر نامرۆڤانە مامەڵە لەگەڵ دەستگیرکراواندا دەکات. بۆ نموونە تا ٢١ رۆژ کەسی دەستگیرکراو نابێت هیچ کەسێک بیبینێت؛ نە کەسوکاری نە پارێزەری نە هیچ کەس. ئەمە هیچ بنەمایەکی یاسایی نییە. دواتر کە دەینێرنە دادگە، هەر هیچی پێ نەچێت، دوو - سێ ساڵی پێ دەچێت. ئینجا ئەگەر ئەو کەسەی دەستگیر کراوە تاوانەکەی بەسەردا ساخ نەبێتەوە و ئازاد بکرێت با دادگەی تاوان بڵێت بێتاوانە، هەتا بڕیارەکە لە دادگەی تێهەڵچوونەوە نەیەتەوە بۆت نییە ئازادی بکەیت. هیچ فایلێکی دادگەی تێهەڵچوونەوەیش کەمتر لە شەش مانگی پێناچێت. بۆیە کاتێک ئەم کەسە چوار - پێنج ساڵ دەستگیر دەکەیت، کاتێک دێتە دەرەوە چاوەڕێیت چی رووبدات؟ ئێمە لە گرتن و گواستنەوە ئامارمان لایە کە ٦٠ % ـی ئەو کەسانەی لە گرتن و گواستنەوە گیراون، پێشتریش هەر لەوێ گیراون. "  هەستیار عەلی، بەڕێوەبەری ژووری توێژینەوە لە بەڕێوەبەرایەتیی چاکسازیی گەورانی سلێمانی رای جیاوازە، ئەو گوتی: "من نۆ ساڵە لە چاکسازیی گەورانی سلێمانیم، نزیکەی سێ هەزار کەسم بەڕێکردووە، تاوەکو ئێستا ناگاتە ١٠٠ کەس کە بگەڕێتەوە. لەوەیشی کە هاتووەتەوە نزیکەی ٧٠ کەسیان ماددەی هۆشبەرن. "  لە هەرێمی کوردستان پەرلەمان شوێنی یاسادانانە و پەرلەمانتارانن کە یاسا بۆ پرسە هەنووکەییەکان دەردەکەن یان هەمواریان دەکەنەوە.  عیماد ئەحمەد گوتی: "لە ساڵی ١٩٩٢ ـەوە ١٠ یاسا نادۆزیتەوە لە پەرلەمانی کوردستان دەرچووبن و ناویان یاسا بێت. مەعقوول نییە ساڵی ٢٠٠٩ یاسایەکیان دەرکردووە، کەچی هەمان ساڵ هەمواریان کردووەتەوە، یانی بەرگەی ساڵێکی نەگرتووە. دەی یاسایش هەیە لە ساڵی ١٩٢٤ ـەوە دەرچووە و تاوەکو ئێستا کاری پێ دەکرێت. پ. د. مستەفا زەڵمی قانوونی باری کەسێتییان دابوویێ، پێیان گوتبوو: ' تۆ جارێکی دیکە ئەم یاسایەمان بۆ هەموار بکەرەوە.' هەموارەکەی نووسیبوو و دابوویە پەرلەمانی کوردستان، کە بردبوویان و بۆیان هێنابووەوە، گوتبووی: ' ئەو یاسایە هی کێیە؟' گوتبوویان: ' قوربان هی تۆیە.' گوتبووی: ' ئەوەی من وا نەبوو.' وایان لێ کردبوو کە خۆیشی نەیناسیبووەوە. "  هەرکەسێک کە تاوانێک دەکات پاڵنەر یان پاساوێکی بۆ کردنی تاوانەکەی هەیە کە یان کۆمەڵایەتییە یان ئابووری، سیاسی و هتد..  بە گوتەی عیماد ئەحمەد، "هیچ تاوانێک بەبێ پاڵنەر نییە. بۆ نموونە لە ماوەی پێشوودا لە یەکێک لە شارۆچکەکانی هەرێمی کوردستاندا نۆ کەس دەستگیر کراون لەسەر ئەوەی پەیوەندییان بە داعشەوە هەبووە. سەیر لەوەدایە یەکێک لە دەستگیرکراوەکان هیچ پابەندێتییەکی ئایینیی نەبووە تا بڵێیت لەبەر بیروباوەڕێک ئەم کارە دەکات؛ لەبەر ئەوە بووە کە مانگانە ٧٥٠ هەزار دیناریان بە دەستاودەست بۆ ناردووە و بۆ ئەوە کردوویەتی. کەسەکە لە رووی ماددییەوە کەڵکی ئاوەژۆی لێ وەرگیراوە لەبەر ئەوەی قەیرانی دارایی هەیە. ئەو هاتووە ئەو قەیرانەی قۆستووەتەوە بۆ ئەوەی ئەو کەسە بکاتە تیرۆریست. "  بەپێی ئاماری بەڕێوەبەرایەتیی پۆلیسی گشتیی هەرێمی کوردستان لە ساڵی ٢٠٢٠ ـدا ٢٥٧ کوشتن و خۆکوشتن، سێ هەزار و ٢٩٨ دزی تۆمار کراون و ٦٦١ چەکی بێمۆڵەت دەستیان بەسەردا گیراوە.