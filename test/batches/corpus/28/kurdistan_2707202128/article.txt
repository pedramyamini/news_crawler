بەپێی زانیارییەکانی رووداو شەوی دووشەممە تاوەکو سێشەممە شەش تووشبووی کۆرۆنا گیانیان لەدەستداوە، بە گوتەی کەسوکاری نەخۆشەکان بەشێک لەوانە مردوون بەهۆی نەمانی ئۆکسجینەوە هەناسەیان لەبەر بڕاوە، گەرچی دوای رووداوەکە دەیان بووتڵی ئۆکسجین گەیێنرانە نەخۆشخانەکە.  حەسەن ئەحمەد حوسێن، کەسوکاری یەکێک لە تووشبووەکان دەڵێت، "من دوێنێ نەخۆشەکەم دوو کاژێر بێ ئاگابوو، بەس نازانم چۆن خودا دایەوە، بەڵام سێ کەس لای ئێمە گیانیان لەدەستدا".  نەمانی ئۆکسجین رووداوێکی چاوەڕوانکراو بوو، پێشتر بەرپرسانی تەندروستی هۆشداریاندا لە ئەگەری بەرزبوونەوەی ژماری تووشبوون، رەنگە دۆخەکە لە کۆنترۆڵ دەربچێت.  ئێستا گوشاری زیاتر کەوتووەتە سەر کەرتی تەندروستی، بەشێک لەو نەخۆشانەی روو لە نەخۆشخانەکان دەکەن، ناتوانن چارەسەر وەربگرن. حوسێن عەلی، نەخۆشێکە و دەڵیت، "ئێستا من هاتووم بۆ نەخۆشخانەی شیفای تایبەت بە کۆرۆنا، بەڵام نامکەنە ژوورەوە. "  نەقی ئیبراهیم، کەسوکاری نەخۆشێکە و دەڵێت، "هەر نەخۆشێک تەندروستی تەواو نەبوو، گواستیانەوە. کامە دۆخی باشتر بوو لێرە هێشتیانەوە. "  تەندروستیی کەرکووک تەواوی نەخۆشخانەکانی خستووەتە ئامادەباشیەوە، ٤٠ نەخۆش کە زۆبەیان دۆخیان ناجێگیرە گواستراونەتەوە بۆ نەخۆشخانەی ناوچەی پیشەسازی.  تاوەکو ئێستا نزیکەی ٥٥ هەزار کەس لە کەرکووک تووشی کۆرۆنا بوون. هەڵمەتی گەورەی هاندانی وەرگرتنی ڤاکسین دەستی پێکردووە، رۆژانە نزیکەی سێ هەزار کەس ڤاکسین وەردەگرن، تاوەکو ئێستا ٥١ هەزار کەس ڤاکسینیان وەرگرتووە.