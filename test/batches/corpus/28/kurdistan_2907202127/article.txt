زەوییەکان دەکەونە سنووری لەیلان، داقووق و دوبز، لە سەردەمی شاڵاوی بەعەرەبکردنی کەرکووک بە عەرەبی هاوردە درابوون و لەدوای ٢٠٠٣ جووتیارانی کورد وەریانگرتبوونەوە و هاوردەکانیش قەرەبوو کرابوون.  نەجات تاڵەبانی، دانیشتووی داقووق بە تۆڕی میدیایی رووداوی راگەیاند "بەڕێوەبەرایەتیی کشتوکاڵی کەرکووک لە رێگەی بەشی یاساییەوە کە دەچنە دادگا، نووسراوێک دەبەن و دەڵێن ئەم زەوییانە سڕ کراوە، وشەی سڕکراو نە لە بڕیارەکانی ئەنجوومەنی وەزیران و نە پەرلەمان نەهاتووە، بەڵکو وشەی هەڵوەشانەوە هاتووە، ئەگەر بڕۆیتە دادگای کەرکووک دەبینی نزیکەی ١٥٠ بۆ ٢٠٠ گرێبەست نوێکراوەتەوە و هێشتا بڕیاری دیکەش بەڕێوەیە".  بڕیاری دادگای تێهەڵچوونەوەی کەرکووک، لەژێر رۆشنایی نووسراوی فەرمانگەی کشتوکاڵی کەرکووک دەرچووە، تێیدا ئاماژەی بە قەرەبوو نەکردنەوەی هاوردەکان کردووە.  دیلان غەفوور، ئەندامی ئەنجوومەنی نوێنەرانی عێراق دەڵێت "بۆمان سەلمێندراوە کە زۆربەی ئەو بڕیارانەی لە دادگای کەرکووکەوە دەرچوون، لەسەر بنەمای ناڕاست و نادروست کە لەلایەن بەڕێوەبەرایەتیی کشتوکاڵی کەرکووکەوە پێیاندراوە و ئەو گرێبەستانە نوێ کراوەتەوە، ئێمە تەواوی ئەو بەڵگەنامانەی لەژێر دەستمانە، رادەستی دەستەی دەستپاکیی کەرکووکی دەکەین تاوەکو لێکۆڵینەوە لەو بابەتە بکەن".  ١٥٠ جووتیاری کورد سکاڵایان لە دژی فەرمانگەی کشتوکاڵی کەرکووک تۆمارکردووە و داوای هەڵوەشاندنەوەی گرێبەستی هاوردەکان دەکەن، داوایەک کە فەرمانگەی کشتوکاڵی کەرکووک رەتیدەکاتەوە و پێیوایە هێشتا هاوردەکان خاوەنی زەوییەکانن.  زوهێر عەلی، بەڕێوەبەری کشتوکاڵی کەرکووک باس لەوە دەکات "دادوەری پەیوەست لە هەر دۆسیەیەک، داوای زانیاریی دیایکراو دەکات، لەوانە دیاریکردنی کارابوون یان پێچەوانەکەی، ئەمە خاڵی سەرەکیی دەستپێکردنی کردنەوەی دۆسیەکانە، سەرجەم گرێبەستە کشتوکاڵییەکانی پەیوەست بە ١٤٠ هەڵنەوەشێندراونەتەوە و ئەمەش لە دۆسیەکانی ئێمەدا هەیە".  هەرچەند بەپێی ماددەی ١٤٠ و هەندێک بڕیار و رێنوێنی هەوڵدرا کێشەی لەمێژینەی زەوییە تەعریبکراوەکان چارەسەر بکرێت، بەڵام لەدوای ١٦ی ئۆکتۆبەری ٢٠١٧ وە کێشەکە ئاڵۆزتر بووە و تاوەکو ئێستا ٣٥٦ هەزار دۆنم زەویی کورد لە کەرکووک بە بڕیاری دادگا بە عەرەبی هاوردە دراوەتەوە.