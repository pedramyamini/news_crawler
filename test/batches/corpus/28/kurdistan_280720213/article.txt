بەکر هرووری، خاوەنی کۆمپانیای گەشتوگوزار دەڵێت، ٩٥ % ی خەڵک ئێستا پشکنینی ساختە دروستدەکەن بۆ ماڵ و کارگەکانیان، چونکە بارگرانییە بۆ خێزانێکی ١٠ کەسی کە بۆ چوون و هاتن پشکنین بە ٣٥ دۆلار بکات، هەربۆیە ساختەکاری بەکاردەهێنێت، چونکە لە خاڵەکانی تورکیا بەدواداچوون ناکرێت و تەنیا بە مۆبایل پێیان نیشاندەدەن کە پشکنینیان نێگەتیڤە و ئەوانیش رێگەیان پێدەدەن بچنە نێو خاکەکەیان.  هەر پشکنینێکی PCRی کۆرۆنا بە ٤٠ بۆ ٥٠ هەزار دینار دەکرێت، بەشێک لە هاونیشتمانیان بۆئەوەی ئەو پارەیە نەدەن، پەنا بۆ پشکنینی ساختە دەبەن و بە ٢٠ هەزار دینار دروستی دەکەن، پشکنینەکانیش بە کۆمپیوتەر دەکرێن.  لایەنە بەرپرسەکانی تەندروستیی دهۆک ئاگاداری ئەو بابەتەن و لایەنە ئەمنییەکانیان لە دهۆک ئاگادارکردووەتەوە دەیانەوێت لە سەرەتای مانگی داهاتوودا چارەسەرێکی بنەڕەتی بۆ بدۆزنەوە.  بەپێی ئامارەکانی بەڕێوەبەرایەتیی گشتیی تەندروستیی دهۆک لە ماوەی سێ مانگی رابردوودا ٢٥ پشکنینی ساختە لە پارێزگای دهۆک ئاشکرا کراون.