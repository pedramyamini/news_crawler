شوان ئەحمەد، زێڕینگر بە رووداوی گوت "لە ماوەی رابردوودا ئێمە لە رێگەی فڕۆکەخانەی سلێمانییەوە زێڕمان لە دەرەوە، لە دووبەی بۆ دەهات، بە هەمان شێوە هەناردەکەشمان هەر بۆ دووبەی لە رێگەی فڕۆکەخانەی سلێمانییەوە بوو، بەڵام ماوەی مانگێکە ئەوە نەماوە".  لە هەرێمی کوردستان نزیكەی هەزار و ٦٠٠ دووکانی زێڕ و ٤٦ كۆمپانیای بازرگانیی هاوردە و هەناردەی زێڕ و ئەڵماس و بەردە بەنرخەكان هەن، زۆرترین بازرگانییان لەگەڵ ئیمارات و تورکیایە.  پێشتر بازرگانیی زێر لە عێراق هەمووی لە رێگەی فڕۆکەخانەکانی هەولێر و سلێمانی بوون، بەڵام ئێستا دۆخەکە پێچەوانەیە و بە بڕیاری حکومەتی عێراق، جگە لە فڕۆکەخانەکانی بەغدا و نەجەف، بازرگانیی زێر لە هەر رێگەیەکی دیکەوە بێت بە قاچاخ هەژمار دەکرێت.  پێش بڕیارەکەی حکومەتی عێراق، تێچووی هەناردە و هاوردەکردنی کیلۆیەک زێڕ تەنیا ٥٠٠ دۆلار بوو، بەڵام ئێستا لە بەغدا و نەجەفەوە ٢٠٠٠ دۆلار دەوەستێت، بۆیە وەکو بەرپرسانی سەندیکای زێڕینگران دەڵێن، بازرگانان پەنایان بۆ رێگە نافەمییەکەی سلێمانی دەبرد، چونکە تێیدا بەبێ گەڕانەوە بۆ گومرگی فڕۆکەخانە، یەک کیلۆ زێڕ بە تێچووی ١٠٠٠ دۆلار هاوردە یان هەناردە دەکرا.  شوان محەممەد، جێگری سەرۆکی سەندیکای زێڕینگران - لقی هەولێر بە رووداوی گوت "لە فڕۆکەخانەی سلێمانی رێککەوتنێک هەبوو، ژمارەیەک زێڕینگەری عەرەب بوون لە فڕۆکەخانەی سلێمانی هاوکاری دەکران و دەیانتوانی لەوێ زێڕ هاوردە و هەناردە بکەن، بەڵام لە دوای کێشەکانی نێوان هاوسەرۆکانی یەکێتی، ئەوەش نەما".  بەڕێوەبەری فڕۆکەخانەی سلێمانی بە هیچ شێوەیەک ئەم بازرگانییە نافەرمییە لە رێگەی فڕۆکەخانەکەیەوە رەت یان پشتڕاست ناکاتەوە. تاهیر عەبدوڵڵا، بەڕێوەبەری فڕۆکەخانەی سلێمانی دەڵێت "فڕۆکەخانەی سلێمانی بەگوێرەی رێنوێنی و ستانداردەکانی دەسەڵاتی فڕۆکەوانیی عێراقی و وەزارەتی بازرگانیی عێراق مامەڵە دەکات، بۆیە دەڵێم ئاڵوگۆڕی زێڕ لە فڕۆکەخانەی سلێمانی بە فەرمی نییە".  پێشتر زیاتر لە ٧٠ % ی هاوردە و هەناردەی زێڕی عێراق لە رێگەی هەرێمی کوردستانەوە بووە، ئێستا بازرگانییەکە و داهاتەکەی تەواو کەوتووەتە دەست حکومەتی عێراقەوە.