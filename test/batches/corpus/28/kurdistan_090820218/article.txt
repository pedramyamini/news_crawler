سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، شەوی رابردوو، هێزەکانی بەڕێوەبەرایەتی پۆلیسی پارێزگای سلێمانی تەقەکەرێکیان دەستگیرکرد کە کارمەندێکی ئاسایشی بریندار کردبوو هەڵاتبوو و گوتیشی، تەقەکەرەکە بە بەکارهێنانی ماددەی هۆشبەر تۆمەتبارە.  لەبارەی رووداوەکە سەرکەوت ئەحمەد گوتی: "شەوی رابردوو، مەفرەزەکانی بەشی پۆلیسی فریاکەوتن گوێبیستی دەنگی تەقە بوون لە نزیک گۆڕستانی هەواری تازە، دەچنە شوێنی رووداوەکە و لەگەڵ گەشتنی هێزەکانی پۆلیس تۆمەتبارەکە تەقە دەکات و هەڵدێت، بەڵام هێزەکانی پۆلیسی فریاکەوتن دەستگیری دەکەن و دەست بەسەر دەمانچەکەیدا دەگرن".  گوتەبێژی پۆلیسی پارێزگای سلێمانی ئاماژەی بەوەشکرد، دوای لێکۆڵینەوە، دەرکەوتووە تۆمەتبار (ر. ف. س) لەدایکبوی ١٩٩٩ کە کەسێکی بێکار بووە، تەقەی لە کارمەندێکی ئاسایشی سلێمانی کردووە کە لە ئەرکدا بووە و برینداریکردووە. ئێستا تۆمەتبارەکە بە بڕیاری دادوەری لێکۆڵینەوە بەندکراوە، بەپێی ماددەی ٤٠٥ \ ٣١ دەستبەسەر کراوە و پێشتریش لەسەر ماددەی هۆشبەر سزادراوە.