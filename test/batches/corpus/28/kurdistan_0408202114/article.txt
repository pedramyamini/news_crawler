جەواد ئاقازادە، گوتەبێژی زانکۆی زانستی پزیشکیی ئێران، دەڵێت، لە ٢٤ کاژێری رابردوودا هەزار و ٢٠٠ کەس تووشی کۆرۆنا بوون، کە لەو ژمارەیە ٢٣٥ کەسیان، واتە ٢٠ %، لە نەخۆشخانە خەوێندراون.  بە گوتەی جەواد ئاقازادە تاوەکو ئێستا ٤١٨ هەزار و ٥٤٦ کەس لە سنووری پارێزگای ورمێ تووشی کۆرۆنا بوون.  لە پارێزگای لوڕستانیش زانکۆی زانستی پزیشکی رایگەیاندووە، ژمارەی تووشبووان بە کۆرۆنا سێ هێندەی مانگی رابردوو زیاتر بووە، کە ئەو کات رۆژانە نزیکەی ١٧٠ کەس تووشی کۆرۆنا دەبوون، ئێستا بۆ ٨٦٦ کەس بەرزبووەتەوە.  عەلی فەرهادی، جێگری سەرۆکی زانکۆی زانستی پزیشکیی لوڕستان دەڵێت "ئەگەر ئەم رەوتە بەم جۆرە بەردەوام بێت، هەفتەی داهاتوو نەخۆشخانەکان پڕ دەبن لە نەخۆش و تووشی قەیران دەبین".  بەرپرسانی تەندروستیی رۆژهەڵاتی کوردستان هۆکارێکی سەرەکیی زیاتر تەشەنەسەندنی کۆرۆنا بۆ پابەندنەبوونی خەڵک بە رێوشوێنە تەندروستییەکان دەگەڕێننەوە.  محەممەد نەوزەری، پارێزگاری ئیلام دەڵێت، لە هەر ١٠ کەس حەوت کەس ماسک نابەستن، کەچی کۆرۆنای گۆڕاو زۆر خێراتر تەشەنە دەستێنێت.  پێشتر سەعید نمەکی، وەزیری تەندروستیی ئێران لە نامەیەک بۆ رێبەری ئێران داوای لێکردبوو، بۆ ماوەی دوو هەفتە بکرێتە پشوو.  بەڵام عەبدولڕەزا رەحمانی فەزلی، وەزیری ناوخۆی ئێران، دەڵێت "ئەمە پێویستیی بە لێوردبوونەوەی زۆرە، چونکە ئەگەر پلانێکی ورد، زیرەکانە و کاریگەر دانەنرێت، لێکەوتەی ئابووری و کۆمەڵایەتیی دەبێت و بە ئامانج ناگات".  بەپێی راپۆرتی وەزارەتی تەندروستیی ئێران، تاوەکو ئێستا نزیکەی ١١ ملیۆن کەس یەکەم قورچکەی ڤاکسینیان وەرگرتووە، بەڵام لەو ژمارەیە نزیکەی دوو ملیۆن و ٩٠٠ هەزار کەس هەردوو ژەمەکەیان وەرگرتووە.