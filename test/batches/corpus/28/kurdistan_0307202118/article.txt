رۆژی شەممە ٢٠٢١/٠٧/٠٣ لە بەرنامەی جڤاکی رادیۆی رووداودا کە رۆژان ئەبوبەکرد پێشکەشی دەکات، باس لەو گرفتە کۆمەڵایەتییانە کرا کە بەهۆی گرنگیان بە پەردەی کچێنییەوە لەناو خێزان و کۆمەڵگەدا روودەدەن. لە بەرنامەکەدا هەریەکە لە د. دیلمان ئازاد، پسپۆڕی پزیشکیی دادوەری و مامۆستای کۆلێژی پزیشکی و مەلا عەبدولغەفار سابیر گەردی، ئەندامی بۆردی باڵای گوتاری هەینی بەشدار بوون.  د. دیلمان ئازاد، پسپۆڕی پزیشکیی دادوەری و مامۆستای کۆلێژی پزیشکی بە رادیۆی رووداوی راگەیاند: "ئێستا لە هەرێمی کوردستان کێشەکان لەسەر پەردەی کچێنی بوونەتە دیاردە. ئێمە لە پزیشکی دادوەری رۆژانە لیژنەمان دادەنیشێت کە سێ پزیشکین، رۆژانە حاڵەتی پەردەی کچێنیمان هەیە. تەنانەت دایک هەیە کاتێک منداڵە کچەکەی لە شوێنێک بەربووەتەوە، ئەوەندە بە ترسەوە دەیهێنێت بۆ پزیشکی دادوەری کە خەریکە جەڵتە لێی دەدات، چونکە لە قسەی کۆمەڵگە دەترسێت. "  لە کۆمەڵگەی کوردەواریدا پەردەی کچێنی گرنگییەکی زۆری بۆ دادەنرێت و بە نیشانەی پاکیزەیی کچان دادەنرێت و بۆ پرۆسەی هاوسەرگیری رۆڵێکی گرنگی هەیە.  د. دیلمان ئازاد گوتی: "پەردەی کچێنی لە کۆمەڵگەی ئێمەدا کێشەی زۆر زۆر گەورە دروست دەکات. کێشەکە تایبەت نییە بە چینێکی تایبەتی کۆمەڵگەوە و لە هەموو چینەکاندا هەیە. تەنانەت خاوەنی بڕوانامەی زۆر بەرز کێشەی لەسەر دروستکردووە. لە کاتێکدا لە رووی زانستییەوە ئەو پەردەیە لە لەشی ئافرەتدا هیچ سوودێکی نییە. هەروەها پاکیزەیی کچ بە پەردەی کچێنییەوە بەند نییە و پەیوەندیی پێوەی نییە. سەرهەڵدانی ئەو کێشانەیش بۆ نەبوونی هۆشیاری لە کۆمەڵگەدا دەگەڕێنمەوە. "  مەلا عەبدولغەفار سابیر گەردی، ئەندامی بۆردی باڵای گوتاری هەینی بە رادیۆی رووداوی راگەیاند: "لە کۆمەڵگەی ئێمەدا هەڵەتێگەیشتنێک لەبارەی پەردەی کچێنییەوە هەیە. تۆ ئەگەر بە من بڵێیت حوکمی شەرعی لەبارەیەوە چییە، ناتوانم هیچت پێ بڵێم، چونکە حوکمی شەرعیمان بۆی نییە. حوکمە شەرعییەکانی ئیسلام پەیوەندییان بە کۆی پرۆسەی هاوسەرگیرییەوە هەیە نەک خودی پەردەی کچێنی. "  پسپۆڕانی پزیشکی ئاماژە بەوە دەدەن کە پەردەی کچێنی لە لەشی کچاندا چەند جۆرێکی هەیە و هەیانە لە کاتی جووتبووندا خوێنی بە دوادا نایەت و جۆریشی هەیە کە بۆ لابردنی پێویستی بە نەشتەرگەرییە.  د. دیلمان ئازاد گوتی: "پەردەی کچێنی کۆمەڵە شانەیەکە لە دەوری یەکدی کۆ دەبنەوە بەبێ ئەوەی هیچ سوودێکی هەبێت و لە کۆئەندامی زاوزێدا کۆدەبێتەوە. لەبەر ئەوەی خوێنی بۆ ناچێت، دەبێتە پەردەیەکی تەنک. بەپێی شێوەکەی چەند جۆرێکە: "فراوان، هیلالی، ناڵی، بێژنگی، شریتی، قەپات، ئەستوور و لاستیکی. "  سێ جۆریان بە گوتەی ئەو پزیشکە لەناو کۆمەڵگەدا کێشە دروست دەکەن کە بریتین لە: "لاستیکی، شریتی و فراوان. ئەو کچانەی یەکێک لەم سێ جۆرەیان هەیە خوێن نابینن. لەوانەیە فراوانەکە ٥٠ % ی کچان خوێن ببینن، بەڵام ئەوەکەی دیکەیان نایبینن. جۆری شریتییەکەیشی ئەوەندە باریک و تەنکە کە بە چاو سەیری دەکەیت وادەزانیت نییەتی و بە هیچ جۆرێک خوێن نابینێت. "  ئەو پسپۆڕەی پزیشکیی دادوەری جەختی لەوە کردەوە، گرنگە بزانرێت کە پەردەی کچێنی هەندێک جۆری هەیە وەک قەپات کە پێویستی بە نەشتەرگەرییە و کێشەی تەندروستی دروست دەکات. کاتێک کچەکە دەگاتە تەمەنی هەرزەکاری، سووڕی مانگانە نابینێت. ئەو خوێنە لە منداڵدانیدا هەر کۆ دەبێتەوە و تووشی سگئێشە دەبێت، ئەو کاتە دەبێت پزیشکێکی پسپۆڕی ئافرەتان کونێکی بۆ تێبکات تا خوێنەکە بێتە دەرەوە.   هەندێک لەو کچانەی کە پەردەی کچێنییان بە هۆکارێک لە هۆکارەکان نەماوە، پەنا بۆ نەشتەرگەری و دانانەوەی دەبەن بۆ ئەوەی لە رووی کۆمەڵایەتییەوە تووشی گرفت نەبن.  د. دیلمان ئازاد رایگەیاند: "لێرە نەشتەرگەریی دانانەوەی پەردەی کچێنی نییە و کەس نایزانێت. ئەوەی دەکرێت نەشتەرگەریی دانانەوەی پەردەی کچێنی نییە، بەڵکو تەسککردنەوەی زێ یان دانانی داوێکە لەناویدا. ئەو نەشتەرگەرییە زۆر سەختە و لێرە ناکرێت. "  هەندێک لە خێزانەکان کاتێک دەزانن کچەکەیان پەردەی کچێنیی نەماوە، ئەوەیان بە مایەی نەنگی زانیوە و پێیان وابووە کە کچیان تووشی کاری نەخوازراو و ئابڕووبەرانە بووە و نە ناوی "پاککردنەوەی شەرەف"ـەوە پەنایان بردووەتە بەر تووندوتیژی دژی و تەنانەت جاریش هەبووە کە هەوڵ دراوە کچەکە بکوژرێت یان هەر کوژراویشە لە کاتێکدا لە هۆکاری نەمانی ئەو پەردەیە دڵنیا نەبوونەتەوە.  مەلا عەبدولغەفار سابیر گەردی، ئەندامی بۆردی باڵای گوتاری هەینی گوتی: "لە ئیسلامدا مرۆڤ لە هەموو شتێک و لە کەعبەیش بەڕێزترە. شتێکی بچووکی وەک پەردەی کچێنی ئەوە ناهێنێت کە هێندە مرۆڤی بۆ بچووک بکەینەوە. رەنگە کچێک بەهۆی سواربوونی ئەسپ، ماتۆڕ، بەربوونەوە لە شوێنێکی بەرزەوە و لێدانێک ببێتە هۆی نەمانی پەردەی کچێنی. رۆحی مرۆڤ پیرۆزە و نابێت بە گومان لەسەر ئەو بابەتە لەکەدار بکرێت و کێشە بۆ ئافرەتێک دروست بکرێت. ئەم بابەتە کولتوورە وا گرنگی کردووە، ئەگینا پەیوەندیی بە ئایینەوە نییە. "  ئەو مامۆستا ئایینییە گوتیشی: "خەڵک هەبووە تەلەفۆنی بۆ کردووم گوتوویەتی: ' مامۆستا، ئەوە کچێکمان لە بەردەستە بە تەماین لەبەر پەردەی کچێنی بیکوژین.' گوتوومە: ' ئەوە کوشتنی دەسانقەستە. هەرکەس بیکوژێت، هەرکەس بە وشەیەک تێیدا بەشدار بێت، ئەوە تاوانبارە.' مامۆستای هاوڕێم هەبووە کە بە ئۆتۆمبێلی خۆی کچی لە بەردەستی کەسوکارەکەیدا رفاندووە بۆ ئەوەی لەسەر پەردەی کچێنی نەیکوژن و رادەستی داڵدەدانی ئافرەتانی کردووە. "