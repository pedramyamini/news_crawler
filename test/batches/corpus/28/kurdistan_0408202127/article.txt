لە راگەیێندراوی پۆلیسی راپەڕیندا هاتووە "رۆژی ١٣ - ٠١ - ٢٠٢١ کەسێک کە کاری نوێنەری فرۆشتنی ئاڵتوون بووە لە سنووری ئیدارەی سۆران و دانیشتووی ئیدارەی سۆرانە، سکاڵای تۆمارکرد و بە پۆلیسی رایگەیاند کە لەسەر داوای کچێک لە شاری رانیە لەڕێگەی کڕین و فرۆشتنی ئۆنلاین پشتێنێکی ئاڵتوونی بە بڕی ٢٦ مسقاڵ و عەیار ٢١ی لە سنووری ئیدارەی سۆران بۆ کچەکە هێناوەتە شاری رانیە".  ئاماژە بەوەش کراوە، دوای ئەوەی کچەکە داوای لە نوێنەرەکە کردووە کە پشتێنە ئاڵتوونەکە لەنزیک نۆرینگەکانی شاری رانیە لە شوێنێکی جیا تاقیبکاتەوە، "لەو کاتەدا کچەکە پشتێنێکی ساختەی هاوشێوەی پشتێنە ئاڵتوونەکەی لابووە و هەر ئەوکات نوێنەرەکەی هەڵخەڵەتاندووە و پشتێنە ساختەکەی لەجیاتی پشتێنە ئاڵتوونەکە داوە بە نوێنەری زێڕنگەرەکە و پشتێنە ئاڵتوونەکەشی لای خۆی گلداوەتەوە و پێی وتووە لە کڕینی پشتێنەکە پەشیمان بووەتەوە".  پۆلیسی راپەڕین دەڵێت، دوای ئەوەی نوێنەری فرۆشتنی ئاڵتوونەکە دەیەوێت بەڕێکەوێتەوە بۆ سنووری ئیدارەی سۆران، پاش ماوەیەکی کەم هەستدەکات کچەکە هەڵیخەڵەتاندووە بەوەی کە پشتێنەیەکی ساختەی پێداوە و پشتێنە ئاڵتوونەکەی لای خۆی گلداوەتەوە، هەربۆیە دەستبەجێ پۆلیسی لێ ئاگادار کردووەتەوە و سکاڵای تۆمار کرد.  نوێنەری فرۆشتنی ئاڵتوونەکە ئەوەی بە پۆلیس راگەیاندووە، کچەکە ناناسێت و هیچ زانیارییەکی لەسەر نییە، تەنها لەسەر داوای کچەکە لەڕێگەی کڕین و فرۆشتنی ئۆنلاین پشتێنە ئاڵتوونەکەی بۆ بردووەتە شاری رانیە بۆئەوەی پێی بفرۆشێت.  لەدوای وەرگرتنی بڕیاری دادوەر و بەدواداچوون، دوای زیاتر لە حەوت مانگ بەسەر کێشەکەدا، لەلایەن هێزەکانی بنکەی پۆلیسی رزگاری و بە هاوکاریی بنکەی پۆلیسی رانیە، بە سوودوەرگرتن لە زانیاریی ورد و بەدواداچوون لەسەر دۆزینەوەی ناسنامەی کچەکە، لە ٢ی ئابی ٢٠٢١ کچەکە دەستگیرکرا.  کچەکە، بە گوتەی پۆلیسی راپەڕین، ناوی (م. ف. ع)ە و تەمەنی ٣٤ ساڵە، دانیشتووی شاری رانیەیە، دوای لێکۆڵینەوە لەگەڵیدا، لە پۆلیس و دادگە دانی ناوە بە تاوانەکەدا کە نوێنەری زێڕنگەرەکەی هەڵخەڵتاندووە و بە مەبەست داوای پشتێنەیەکی ئاڵتوونی کردووە و پێشوەخت دانەیەکی ساختەی لەسەر هەمان شێوە لای خۆی ئامادە کردبوو.  بە گوتەی کچەکە، کە قسەی بۆ پۆلیس کردووە، دوای ١٥ رۆژ بەسەر تاوانی هەڵخەڵەتاندنەکە، پشتێنە ئاڵتوونەکەی بە کەمتر لە بەهای خۆی فرۆشتووە بە زێڕەنگەرێکی شاری رانیە. ئێستاش کچەکە بەپێی ماددەی ٤٥٦ لە یاسای سزادانی عێراقی راگیراوە و لێکۆڵینەوە لەگەڵیدا بەردەوامە.