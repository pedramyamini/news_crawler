سالار مەحموود، پەرلەمانتاری پێشووی کوردستان لە هەژماری خۆی لە تویتەر پۆستێکی کردووە و دەڵێت، لە ماوەی چوار ساڵدا چوار هەزار و ٢٣٠ خێزان خانەقینیان جێهێشتووە، کە ساڵانە دەکاتە هەزار خێزان، هۆکارەکەشی بۆ "نەبوونی پرۆژەی نیشتمانی و سەرقاڵیی حیزبەکان بە ململانێی لاوەکی" گەڕاندووەتەوە.  بە گوتەی ئەو پەرلەمانتارەی پێشووی پەرلەمانی کوردستان، ناوچە دابڕێندراوەکان "بە خاک و خەڵکەوە بەتەواوی فەرامۆش کراون".  سالار مەحموود ئاماژەی بەوە کردووە، بەهۆی "بێ هیوایی هاونیشتمانیان لە پارێزگاریکردن لێیان، ناوچەکانیان بۆ عەرەبی غەیرە بەجێدەهێڵن".  ئەو چوار هەزار و ٢٣٠ خێزانە کوردە، وەکو ئەو پەرلەمانتارە دەڵێت، "تەنیا لە سنووری قەزای خانەقین، بە ناحیەکانی جەلەولا، سەعدیە، جەبارە، قەرەتەبە و گوندەکانەوە" بووە و بەرەو هەرێمی کوردستان باریان کردووە.  سالار مەحموود داوا دەکات هەڵوەستەی جیددی لەسەر ئەو پرسە بکرێت و بە "مەترسیدارترین" ناوی دەبات، لە کۆتاییشدا ئەوەی خستووەتەڕوو کە تەنیا لە سنووری ناوەندی قەزای خانەقین، ٣٦ ئاوایی کورد چۆڵ کراون.