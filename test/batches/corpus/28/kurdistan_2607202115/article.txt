سیداد لەشکری، پەیامنێری رووداو لە هەولێر رایگەیاند: پۆلیسی هەولێر شەش کەسی لەسەر دوو رووداوی جیا دەستگیر کردووە، سێ لەوانە بە تۆمەتی دزیکردن دەستگیرکراون، سێ کەسەکەی دیکەش خۆیان وەکو فەرمانبەری  ئاوی هەولێر ناساندووە.  لەبارەی وردەکاری تاوانەکان و دەستگیرکردنی تۆمەتبارەکان، هۆگر عەزیزی، گوتەبێژی پۆلیسی هەولێر بە رووداوی گوت: "دوای ئەوەی لەلایەن هاووڵاتیانەوە ئاگادارکراینەوە کە چەند کەسێک کە خۆیان وەکو فەرمانبەری فەرمانگەی ئاوی هەولێر ناساندووە، بە بیانووی چاککردنەوەی پێوەر و لێدانی مۆر لە پێوەری ئاو چوونەتە ماڵان و پێیان راگەیاندوون، ئەگەر ئەوان مۆرەکەیان بۆ لە پێوەرەکان بدەنەوە، نرخەکەی هەرزانترە بەراورد بەو نرخەی کە فەرمانگەی ئاو لێیان وەردەگرێت، دوای ئەوەی تیمەکانمان چوونە شوێنی مەبەست، توانیان ئەو سێ کەسە دەستگیر بکەن و دەست بەسەر ئەو کەلوپەل و پارانەشدا بگرن کە لە خەڵکیان وەرگرتووە".  بە گوتەی هۆگر عەزیز ئەو تۆمەتبارانە بەپێی ماددەی ٢٦٠ لە یاسای سزادانی عێراق دەستبەسەرکراون، کە خۆیان وەکو فەرمانبەری دەوڵەت ناساندووە.  سەبارەت بە سێ کەسەکەی دیکە، هۆگر عەزیز گوتی: "چەند رۆژێک پێش جەژن لەلایەن گەراجێکی چاککردنی ئۆتۆمبێل ئاگادار کراینەوە، کە بایی ٤٠ هەزار دۆلار کەرستە و پێداویستیی چاککردنەوەی ئۆتۆمبێلی لێدزراوە، دەستبەجێ هێزەکانی بەڕێوەبەرایەتی پۆلیسی پارێزگای هەولێر چوونە شوێنی مەبەست و دەستیان بە لێکۆڵینەوە کرد، چەند تیمێک پێکهێندرا بۆ بە دواداچوون لەسەر ئەو تاوانە، لە ئەنجامدا توانرا ٣ کەس دەستبەسەر بکرێن کە هەرسێکیان خەڵکی دەرەوەی هەولێر بوون".  گوتەبێژی پۆلیسی هەولێر دەڵێت: "سەرەتا توانیمان یەکێک لە دزەکان دەستگیر بکەین، دواتر لە رێگەی ئەو کەسەوە دوو تۆمەتبارەکەی دیکەش دەستگیر بکەین، هەرسێ تۆمەتبارەکەش دانیان بەوە دانا ئەو دزیەیان کردووە، لە لێکۆڵینەوەکان دانیان بەوەشدانا کە چەند دزییەکی دیکەیان کردووە، لەوانە لە گەڕەکی بەختیاری شاری هەولێر ٣ دزی دیکەیان کردووە، لە یەک ماڵدا کە لە ماڵ نەبوونە سێجار دزیان لێکردوون، هەروەها چەند کەرستەیەکی چایخانەیەکیان لە گەڕەکی قەڵاتی نوێ دزیوە".  هۆگر عەزیز ئاماژە بەوەش دەدات، سەرەڕای ئەوەی ئەو سێ تۆمەتبارە دانیان بە پێنج حاڵەتی دزیکردن داناوە "ئەوانە بەکارهێنەری ماددەی هۆشبەریش بوونە و یەکێک لەوانیش تەمەنی لە ١٨ ساڵ کەمترە".