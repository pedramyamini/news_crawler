لە راگەیێندراوێکدا شانەی راگەیاندنی ئەمنیی عێراق بڵاویکردەوە، پاڵپشت بە زانیاریی هەواڵگریی ورد، لە ئۆپەراسیۆنێکدا هێزەکانی دەزگای ئاسایشی نیشتمانی لە پارێزگای کەرکووک و پاڵپشت بە یاداشتی دادگە، سێ کەسیان دەستگیرکردووە کە ئەندامی رێکخراوی داعش بوون.  بەپێی شانەی راگەیاندنی ئەمنیی عێراق، ئەو کەسانە لە "ویلایەتی کەرکووک" کاریان کردووە و هێزە ئەمنییەکان و هاووڵاتییانیان کردووەتە ئامانج.  لە راگەیێندراوێکی دیکەدا ئاماژەی بەوە کردووە، پاڵپشت بە زانیاریی هەواڵگریی وردی هۆبەی هەواڵگریی سەربازیی فیرقەی ١٥ی سوپای عێراق و لە رێگەی بەکارهێنانی کامێرەی لەیزەرییەوە، جموجۆڵی چەند کەسێک تێبینی کراوە و زانراوە ئەو کەسانە هەوڵیانداوە لە نزیک گوندی شەعلانی رۆژئاوای پارێزگای نەینەوا سنوور ببەزێنن.  شانەی راگەیاندنی ئەمنی دەڵێت، هێزەکانیان چوار کەسیان لەوانە دەستگیرکردووە کە هەڵگری وڵاتینامەی سوورین.