ئەمڕۆ پێنجشەممە ٥ - ٨ - ٢٠٢١ وەزیرى خوێندنى باڵا و توێژینەوەى زانستى بە ئامادەبونى بریکارى وەزارەت و بەڕێوەبەرانى گشتى، فەرمانى دەستبەکاربوونى بۆ هەر هەریەک لە د. داود سلێمان ئەتروشى , سەرۆکى زانکۆى دهۆک، د. نوورەدین ئیسماعیل ئەڵڵا قولى، سەرۆکى زانکۆى پزیشکیى هەولێر، د. ئارى عادل عەبدولقادر، سەرۆکى زانکۆى پۆلەتەکنیکى دهۆک و د. ئاریانا خاڵس جەواد، سەرۆکى ئەنجوومەنى کوردستان بۆ پسپۆرییە پزیشکییەکان، د. نازم سلێمان عەبدولعەزیز، سەرۆکى زانکۆى زاخۆ و د. شێروان شریف قرطاس، سەرۆکى زانکۆى سۆران دەرکرد.  بەپێی راگەیێندراوێکی وەزارەتی خوێندنی باڵا پرۆسەى دانان و دامەزراندنى سەرۆک زانکۆکان (دواى راگەیاندن و پێشکەشکردنى سى ڤى و ئەنجامدانى چاوپێکەوتن) بووە لەلایەن وەزارەت.  د. ئارام محەممەد قادر، وەزیرى خوێندنى باڵا و توێژینەوەى زانستى، وێڕاى پیرۆزبایى گەرم و هیواى سەرکەوتن بۆ سەرۆک زانکۆ تازەکان، رۆڵى سەرۆک زانکۆکانى پێشووى لە چەند ساڵى رابردوى کارکردندا بەرزنرخاند.  وەزیرى خوێندنى باڵا گوتی: "لەپرۆسەى دانان و دەستنیشانکردنى سەرۆک زانکۆ تازەکان، یاسا و رێنماییەکان و پێوەرە زانستى و ئەکادیمییەکان بنەماى سەرەکى بوون و هەوڵماندا شەفاف و دادپەروەر بین".