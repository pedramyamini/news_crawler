رێزان سەعدی عەزیز، بەڕێوەبەری ئاوی دەوروبەری هەولێر، بە تۆڕی میدیایی رووداوی راگەیاند، "ئەگەر جاران بۆ دەرهێنانی ئاو پێویستمان بە بیرێکی ٢٠٠ بۆ ٢٥٠ مەتر قووڵ بێت بۆ گەیشتن بە ئاو، ساڵی ٢٠٢٠ دۆخەکە گۆڕا، لانیکەم دەبوو زیاتر لە ٤٠٠ مەتر قووڵبێت بۆ گەیشتن بەئاو، بەڵام ئەمساڵ رێژەکە لەنێوشار بۆ ٤٠٠ مەتر و دەرەوەی شار بۆ زیاتر لە ٦٥٠ مەتر زیادی کردووە، ئەم دابەزینەی ئاستی ئاوی بیرەکان تاوەکو مانگی ئەیلوول پێشبینی دەکەین بۆ دوو هێندە بەرزببێتەوە، لەکاتێکدا تازە لە سەرەتای وەرزی گەرماداین. "  بەڕێوەبەری ئاوی دەوروبەری هەولێر روونیشیکردەوە، "ئاستی ئاو بە رێژەیەکی ئێجگار زۆر دابەزیوە، ٣٢ بیریان لە سەرەدان بیری جێگرەوەیان بۆ لێ بدرێت، هەروەها ٧٠ بۆ ٨٠ بیر پێویستیان بەوەیە بۆرییەکانیان زیاتر شۆڕبکرێنەوە. "  رێزان سەعدی عەزیز لەبارەی ئاستی دابەزینی ئاوی ژێرزەوی گوتی، "بە جۆرێکە زیاتر رۆژهەڵات، باشوور و رۆژئاوای هەولێر و بەتایبەت دەشتی هەولێری گرتووەتەوە، بە تێکڕا ٣٠ % بۆ ٤٠ % ی بیرەکانی دەروبەر ئاستی ئاویان دابەزیوە، بەڵام لە هەندێک شوێن رێژەکە زیاترە، لە قوشتەپە ٩٠ % ە. "  ساڵی ٢٠١٩ لە ناحیەی قوشتەپە بیرێکی ئاوی ٤٠٠ مەتر قووڵ لێدرا، بەڵام ٢٠٢٠ خەریکبوو ئەویش وشک بکات، هەر لە قوشتەپە لە ناوچەی مزووری و کەمپی کاوە لێدانی بیری ئاو گەیشتە ٥٠٠ بۆ ٥٥٠ مەتر قووڵ تاوەکو بگاتە ئاو، بەڵام هێشتا ئەوەش دادی نەدا. "  رێزان سەعدی عەزیز رایگەیاند، "کێشەی سەرەکیمان لە قوشتەپە، شەمامک، کەورگۆسک و تۆپزاوەیە. لە سنووری هەریەکە لە قوشتەپە و شەمامک ٩٠ % ـی بیرەکان ئاستی ئاویان دابەزیوە. ٣٠ بۆ ٣٥ بیری بەدیل دەبێت لێ بدرێن. هەرچی تۆپزاوە و کەورگۆسکە ٢٠ بیری ئاوی خواردنەوە پێویستیان بە جێگرەوەیە و ٣٠ بیریش پێویستیان بە شۆڕکردنەوەی زیاتری بۆری ئاو هەیە. هەروەها لە جەژنێکان و زرارەتی کێشەی دابەزین و کەمئاویمان هەیە، بەڵام بە رێژەیەکی کەمتر. "  لە هەولێر هەزار و ١٦٠ بیری ئاو بە کارەبا کاردەکەن، لەو ژمارەیە تەنیا ٩٠ یان کارەبای موەلیدەیان هەیە، هەزار و ٧٠ بیرەکەی دیکە بە کارەبای نیشتمانی کار دەکەن، کەمبوونی کارەبای نیشتمانی ساڵی رابردوو ٤٠ % کورتهێنانی لە دابینکردنی ئاوی بیرەکانی دروستکرد و هەمان رێژە ئەمساڵیش بەردەوامە و کەم و زیاد دەکات.  لەگەڵ ئەوەی چوار پرۆژەی ئاو لەگەڵ بیرەکانی هەولێر رۆژانە توانای دابینکردنی ٤٨٠ هەزار مەتر سێجا ئاویان هەیە، بەڵام کەمبوونەوەی ئاوی سەر زەوی و ژێر زەوی، هەڕەشە لە ژیانی هاونیشتمانیان دەکات. بەشێکیش لە گەڕەکەکانی هەولێر کێشەی کەمئاوییان هەیە.   بەڕێوەبەری ئاوی دەوروبەری هەولێر رایگەیاند، "تەنیا داوامان لە هاووڵاتیان ئەوەیە کە دەست بە ئاوەوە بگرن، چونکە ئاستی ئاوی ژێرزەوی بە رێژەیەکی زۆر کەمیکردووە. لە شوێنەکان خەڵک بیری جێگرەوەی پێویستە، بەهۆی وشککردن یان کەمبوونی ئاستی ئاو، ناچاربووین بیرێک بۆ گەڕەکێک تاوەکو دوو گەڕەک دابین بکەین بۆ ئەوەی کەمێک لە کێشەی کەمئاوییەکە کەمبکەینەوە. "