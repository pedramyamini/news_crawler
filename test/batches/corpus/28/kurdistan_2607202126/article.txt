بافڵ تاڵەبانی، ھاوسەرۆکی یەکێتیی نیشتمانیی کوردستان لە دەباشان لەگەڵ لێپرسراوی سەرجەم مەڵبەندەکانی یەکێتی کۆبووەوە. بەپێی راگەیێندراوێک، لە کۆبوونەوەکەدا باس لە دوایین پەرەسەندنە سیاسییەکان لە ھەرێم و عێراق کراوە و ھەڵوێست و ستراتیژی یەکێتی بۆ کۆی ھاوکێشەکان روونکراوەتەوە و هاوسەرۆک جەختی لە سیاسەتی نیشتمانی و ھاوسەنگی یەکێتی کردووەتەوە بۆ پرسەکان و پاراستنی یەکڕیزیی نێو ماڵی کوردی بە گرنگ وەسفکرد.  لەبارەی بەرپرسیارێتی رێکخراوەیی و حزبی و رۆڵی کادران و ئەندامانی یەکێتی، بافڵ تاڵەبانی بەرچاوڕوونیی دایە ئامادەبووان و رایگەیاند، مەڵبەندەکان و کادرانی رێکخستن "شادەماری یەکێتین" و ماندووبوونیان جێگەی ستایش و پێزانینە، "پێویستە وەکو ھەمیشە کادر و ئەندامانی یەکێتی خزمەتکاری خەڵک بن و مەڵبەند و ئۆرگانەکانیش ببنەوە بە ماڵی راستەقینەی حیزبایەتی و تێکۆشانی سیاسی و رێکخراوەیی، بەبێ جیاوازیی پردی پەیوەندیی گەیاندنی دەنگی کۆمەڵانی خەڵک بن بە یەکێتی و حکومەت".  بافڵ تاڵەبانی بە لێپرسراوی مەڵبەندەکانیشی گوتووە "چاوەڕوانیمان لێتان ئەوەیە حیزب و ژیانی سیاسی و مەدەنی تەندروست بکرێتەوە و بە رێگەی راستەقینەی یەکێتیی نوێدا بڕوات".  هاوسەرۆکی یەکێتی لێپرسراوی مەڵبەندەکانی راسپاردووە، "کادران و ئەندامانی ھۆشیاری یەکێتی لەم ھەنگاوانەی چاکسازی لە حیزب و حکومەت ئاگاداربکەنەوە و ئەو چاکسازییە بکەنە بەڵگەی دەستەگوڵی یەکێتی بۆ ھاووڵاتییان و دەستمایەی سەرکەوتنی لیستی ھاوپەیمانیی کوردستان لەم ھەڵبژاردنەدا".