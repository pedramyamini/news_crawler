ئامین ستوودە، تەمەن ٦٠ ساڵ، خەڵکی گوندی سەردۆشی سەر بە شاری مەریوانە، کە بەگوتەی ژینگەپارێزانی مەریوان، لەو ناوچەیە هەر ئاگرێک بکەوێتەوە، ئەو لە کوژاندنەوەیدا هاوکارییان دەکات.  خێزانی ئامینە بە کشتوکاڵەوە خەریکن، جگە لە ئامینە ئەندامانی دیکەی خێزانەکەشی لە کوژاندنەوەی ئاگری دارستانەکان یارمەتی ژینگەپارێزان دەدەن.  ماوەی چواە رۆژە رووبەرێکی زۆر دارستانەکانی ناوچەی مەریوان لەسەر سنووری باشووری کوردستان ئاگری گرتووە. بەگوتەی ئەندامێکی بەڕێوەبەریی ئەنجوومەنی سەوزی چیای مەریوان نزیکەی ٣٥٠ هێکتار دارستان سووتاوە. ئەمین ستوودە یەکێک لەو کەسانەیە هەوڵی کوژاندنەوەی ئاگرەکە دەدات.  عیرفان حوسێنی، ئەندامی بەڕێوەبردنی ئەنجوومەنی سەوزی چیا، دەڵێت: "ئاگرەکە سەرەتا لە دارستانەکانی نێوان گوندەکانی هانەشێخان و دەرەوەران لە دوانیوەڕۆی رۆژی هەینییەوە دەستیپێکردووە و ئێستاش بەرەو گوندی گاگل تەشەنە دەکات".  بە گوتەی حوسێنی: "تیمەکانی ئەنجوومەنی سەوزی چیا و خەڵکی خۆبەخش چەندینجار ئاگرەکەیان کوژاندووەتەوە، بەڵام کەس یان کەسانێکی نەناسراو دیسان ئاگری تێبەردەدەنەوە و ئاگرەکەش تاوەکوو ئێستا بەردەوامە".  دارستانەکان بەهۆکاری جیاواز دەسووتێن، کەمتەرخەمی گەشتیار و گوندنشینان، سووتاندنیان بە مەبەستی کشتوکاڵ و دروستکردنی خانووبەرە، سووتاندنیان بەهۆی ناکۆکی لەنێوان دانیشتووانی گوندەکان یان بەهۆکارە سرووشتییەکانی وەک گەرما و هەروەها بەگوتەی چالاکڤانان و خەڵکی خۆجێی هێزە سەربازییەکانیش بەبیانووی ئەمنی ئاگر لە دارستانەکان بەردەدەن.  رووبەری دارستانەکانی رۆژهەڵاتی کوردستان بەردەوام کەمتر بووەتەوە، جگە لە سووتانەکان، نەخۆشیی جۆراوجۆر و هۆکارە سرووشتییەکانی وەک گۆڕانکارییەکانی کەشوهەواش کاریگەرییان لەسەر بچووکبوونەوەی رووبەری دارستانەکان هەبووە.  رووبەری پارێزگای سنە ٢ ملیۆن و ٩٣٧ هەزار هێکتارە، کە ٣٧٤ هەزار هێکتاری بە دارستان داپۆشراوە. ئەم دارستانانە، کە تەمەنیان لە ٥٠ هەزار ساڵ زیاترە، لە ناوچە سنوورییەکانی وەک ناوچەکانی مەریوان، بانە و هەورامان هەڵکەوتوون.