مەسرور بارزانی، سەرۆکوەزیرانی هەرێمی کوردستان لە ڤیدیۆیەکدا کە حکومەتی هەرێمی کوردستان بڵاویکردووەتەوە سەبارەت بە رووبەڕووبوونەوەی گەندەڵی وەکو یەکێک لە خواستە سەرەکییەکانی خەڵک رایگەیاند، "ئێمە لە حکومەت لە سەرەتای بەرنامەی کابینەی حکومەتدا کارنامەی حکومەتمان پێشكەشکرد کە ئێمە خەریکی چاکسازی دەبین، بەڵام چاکسازی شتێک نییە بە شەوو رۆژێک تەواو ببێت، پرۆسەیەکی بەردەوامە و قەت تەواو نابێت. ئێمە هەرچی بکەین دەتوانین چاکسازی زیاتریش بکەین لە داهاتووشدا. "  ئەوەی تاوەکو ئێستا حکومەت کردوویەتی بە گوتەی مەسرور بارزانی، "ئەگەر بە ئینسافەوە سەیری بکەین دوای ئەو هەموو قەیرانە، لەگەڵ ئەو هەموو کێشە و گرفتانەی کە تووشی حکومەتیش بوو، پێموایە حکومەت دەستکەوتی زۆری بەدەستهێناوە. "  سەرۆکوەزیرانی هەرێمی کوردستان دەڵێت، سەرەڕای ئەوەی ئاڵنگاری زۆربووە لە بەردەمی کارەکانی کابینەی نۆیەم، "یەکێک لەوانە بۆ نموونە ئێمە هەر دوای دەستپێکردنی کابینە تووشی قەیرانی کۆرۆنا بووین، نرخی نەوت دابەزی، ئابووری دونیا بە شێوەیەکی گشتی تووشی داڕمان بوو، سەرەڕای ئەوەش ئێمە توانیمان خۆمان رابگرین. "  لە هەرێمی کوردستان کێشەی دواکەوتنی مووچە مووچەخۆرانی نیگەرانکردووە و بازاڕیشی سستکردووە. مەسرور بارزانی دەڵێت، "حکومەتی فیداڵی تەنانەت لە ناردنی بودجە، بەو مانگەوە دەبێتە ١٣ مانگ کە هیچ بودجەیەکی بۆ هەرێمی کوردستان نەناردووە. ئێمە بەو داهاتەی کە لە هەرێمی کوردستان هەبووە، بەو هەموو کێشە و گرفتانەوە، بەو هەموو قەیرانانەش، توانیومانە ئیدارەی ئەو حکومەتە بکەین بەو چاکسازییانەی کە کراون. "  مەسرور بارزانی ئاماژەی بەوە کرد، چاکسازی لە چەندین بواردا کراون، بۆ نموونە لە رێکخستنەوەی داهاتەکان، لە کەمکردنەوەی خەرجییەکانی حکومەت کە بە شێوەیەکی بەرچاو دیارە، حکومەت توانیویەتی پشت ببەستێت بەو داهاتانەی کە لەبەردەستی بووە، هەرچەندە وەکو پێویست نەبووە، لە ئاست داخوازییەکانی خەڵکی کوردستان و ئەو بودجەیەی کە پێویستە بۆ ئیدارەدانی وڵات و دابەشکردنی مووچە بەشێوەیەکی گشتی، بەشی ئەوەی نەکردووە، بەڵام توانیویەتی خۆی بگونجێنێت لەگەڵ ئەوەی کە لەبەردەستی بووە.  چاکسازی و خزمەتگوزارییەکانی حکومەت لە ١٠ - ٧ - ٢٠١٩ تاوەکو ١ - ٥ - ٢٠٢١ یەکێکی دیکە لە کارەکانی کابینەی نۆیەم وەکو مەسرور بارزانی باسی کرد، رێکخستنەوەی داهاتەکان بووە. گوتی، "ئێمە بە رێکخستنەوەی داهاتەکان و ئەو بارودۆخەی کە هەیە توانیومانە تاوەکو ئێستا ئیدارەی خۆمان بکەین، ئەگەر بە ئینسافەوە سەیر بکرێت، پێموابێت ئەمە جێی دەستخۆشیی هەموو ئەو برادەرانەیە کە لەم بوارەدا کاریان کردووە. "  مەسرور بارزانی گوتیشی "لەلایەکی دیکەوە حکومەت هەوڵیداوە بە دیجتاڵکردنی خزمەتگوزاری و خزمەتکردن بە خەڵک، لەلایەکی دیکەوە رۆتینیات تا راددەیەکی زۆر کەمکراوەتەوە، هەرچەندە دیسانیش دەڵێم کۆرۆنا کاریگەری هەبووە لەسەر ئەدای حکومەت و فەرمانبەران لە کاتی دەوامکردن، بەڵام سەرەڕای ئەوەش ئەمەش لەبەرچاوە کە رۆتینیات تا راددەیەکی زۆر کەمکراوەتەوە، لە هەمووشی گرنگتر ئەوەیە ئەو گەندەڵیەی کە پێشتر خەڵک پێیەوە دەیناڵاند و گلەییان دەکرد لە بەهەدەردانی سامانی گشتی، ئێمە بە شێوەیەکی گشتی دەتوانم بڵێم کە تاراددەیەکی زۆر کەمکراوەتەوە، ناتوانم بڵێم بە شێوەیەکی تەواو بنبڕکراوە، بەڵام زۆر کەمکراوەتەوە بەردەوامیش دەبین لەسەر هەوڵەکانی خۆمان دەبین بۆ چاکترکردنی بارودۆخی هەرێمی کوردستان لە هەموو رووێکەوە. "  سەرۆکوەزیرانی هەرێمی کوردستان نموونەیەکیشی باس کرد کە "نموونەیەکی دیارە" گوتی، "کارەبا لە ماوەی رابردوودا کارێکی یەکجار زۆری لەسەر کراوە بۆ ئەوەی هەم خەرجی بەرهەمهێنانی کارەبا بەشێوەیەک کەمبکەینەوە، بەڵام لە هەمان کاتدا کاژێرەکانی پێدانی کارەبا بە هاووڵاتیان زیاد بکەین، هەرچەندە هەندێکجار زیاد و کەمی تێدا دەکەوێت، بەڵام بەشێوەیەکی گشتی ئەگەر بەراوردی بکەین لەگەڵ پێشتر بەو هەموو ئیمکانیات و داهاتانەی کە لەبەر دەستیش بووە، دەتوانم بڵێم ئەو کابینەیە زۆر سەرکەوتوو بووە لە ئیدارەدانی ئەو مەلەفە، کە ئەمە یەکێکە لە نموونەکان، هەروەها لە هەموو بوارەکانی دیکەش چاکسازی کراوە. "  سەبارەت بە باج و زیادکردنی داهاتی ناوخۆ لە رێگەی باجەوە مەسرور بارزانی گوتی، "ئێمە لە حکومەت هەروەکو چەندینجار باسکراوە، بە هیچ شێوەیەک باجمان زیاد نەکردووە لەسەر خەڵک، ئەو باجانەی کە هەن بە یاسا رێکخراون و پێشتر و بڕیاریان لەسەر دراوە، ئەوەی کە نەکراوە بە داخەوە جێبەجێ نەکراوە. ئەم حکومەتە هاتووە بۆ جێبەجێکردنی یاسا و گەڕاندنەوەی ئەو باجەی کە مافی خەڵکە بۆ ئەوەی دیار بێت باج بۆ حکومەت ناگەڕێتەوە، حکومەت کۆی دەکاتەوەو جارێکی دیکە دەیکاتەوە بە داهات و دەیگەڕێنێتەوە بۆ خەڵک، لە مووچەو پرۆژەکان خەرجی دەکات، کە هەر بۆ خزمەتی خەڵکەکەیە. "  رێکنەخستنەوەی باج وەکو سەرۆکوەزیرانی هەرێمی کوردستان باسی کردووە، لە بەرژەوەندی ئەوانەدا بووە کە خۆیان دزیوەتەوە. گوتی، "ئەوەی پێشتر کە هەستمان کرد گرفتێکی تێدایە، ئەوەیە کە ئەو باجانە بە یاسا رێکخراون و دانراون، زۆر لەو باجانە کۆنەکراونەتەوە. لە بەرژەوەندیی تاکە کەسی، لە بەرژەوەندی بەشێکی کەم لە بازرگان و ئەوانەی خۆیان دزیوەتەوە دانی باج بە حکومەت، لە بەرژەوەندیی ئەواندابووە. "  مەسرور بارزانی گوتیشی "ئەمجارە حکومەت هاتووە دەڵێت، ئەوەی کە بە یاسا رێکخراوە، ئەو باجانەی کە لەسەر ئەو خەڵکانەن دەبێت بیگەڕێننەوە بۆ خەزێنەی حکومەت، تاوەکو حکومەت بتوانێت بە شێوەیەکی باشتر لە خزمەتی هاووڵاتیان بۆ پرۆژەکانی دیکە کە دیسان خزمەت بە هاووڵاتیان بگەیێنێت. "  مەسرور بارزانی رایگەیاند، "دووبارەی دەکەمەوە باج زیادنەکراوە، ئەوەی حکومەت کردوویەتی تەنیا رێکخستنەوەی باجە. "  کەمئاوی یەکێکی دیکەیە لەو مەترسییانەی لەسەر هەرێمی کوردستان هەیە و لە وەرزی هاویندا کاریگەرییەکەی زیاتر دەرکەوتووە، مەسرور بارزانی لەبارەی مەترسییەکانی کەمئاوی و پلانی حکومەت و دروستکردنی بەنداو رایگەیاند، "ئاو گرنگرتین سەرچاوەی ژیانە بۆ مرۆڤ، بەبێ ئاو کەسمان ناتوانین بژین، بەڵام بەداخەوە چەندین هۆکار هەن بۆ کەمبوونەوەی ئاو لە کوردستان. زۆر لەو سەرچاوە ئاویانەی لە دەرەوەی سنووری هەرێمی کوردستان دەهاتنە هەرێم ئێستا رێگەیان لێگیراوە و ئەو ئاوە نایێتە سەر ئەو بەنداوانەی کە هەن وەکو بەنداوەکانی دووکان و دەربەندیخان. "  لەلایەکی دیکەوە وشکەساڵی کە دەبێت و باران کەمدەبارێت وەکو مەسرور بارزانی باسی کرد، "ئەمەش هۆکارێکی دیکەیە بۆ کەمبوونەوەی ئاو، لەلایەکی دیکەشەوە بەشێوەیەکی ناتەندروست مامەڵە لەگەڵ ئاوی ژێر زەوی کراوە، تاوەکو ئێستا ئاوێکی زۆر بەفیڕۆدراوە، ئەمانە هەمووی هۆکار بووە بۆ ئەوەی ئەو ئاوە کەمبکرێتەوە، بەڵام چۆنیەتی چارەسەری ئەوەیە دەبێت ئێمە دەست بەو ئاوەوە بگرین. "  بەشێکی دیکەی هۆکارەکەش "دەگەڕێتەوە سەر بەرپرسیاریێتی هاووڵاتیان، هاووڵاتیان خۆیان دەبێت دەست بە ئاوەوە بگرن زیادەڕەوی لە بەهەدەردنی ئاو نەکەن، ئەمە هەر بۆخۆیانە، چونکە سەرچاوەیەکی سرووشتییە ئێمە ناتوانین بە هیچ شێوەیەکی دیکە ئاو زیاد بکەین، مەگەر ئەوەی کە هەیە دەستی پێوە بگرین و بتوانین بە باشترین شێوە سوودی لێوەربگرین. "  مەسرور بارزانی گوتی، "دروستکردنی بەنداو یەکێکە لەو بەرنامانە، ئێمە لە سەرەتای کابینەکەشدا هەستمان بەوە کردووە کە دروستکردنی بەنداو لە چەند رووێکەوە دەتوانێت یارمەتیدەربێت. یەکێک بۆ دەست بە ئاوگرتن لە هەرێمی کوردستان و دواتر بەکارهێنانەوەی بۆ خەڵکی کوردستان لەلایەکی دیکەوە بەنداوەکان دەتوانن ئاوی ژێر زەویش زیاد بکەن و دەتوانن ببن بە سەرچاوەیەکی باش بۆ هاندانی کشتوکاڵ بازرگانی و تەنانەت پیشەسازی و گەشتیاریش لەلایەکی دیکەوە، ئەو بەنداوانە دەتوانن لە هەموو سێکتەرەکانەوە یارمەتیدەربن. "  ئەوەی حکومەت دەیەوێت بیکات، بە گوتەی مەسرور بارزانی ئەوەیە کە ئەو بەنداوانە بە زووترین کات دروست بکرێن، "بەڵام ئەوەمان لەبیرنەچێت، ئێمە تووشی قەیرانێکی دارایی بووین، خەڵک هەمووی چاوەڕێی ئەوەیە کە مووچە لە سەری مانگەوە بدرێت. من دەتوانم ئەوە بڵێم کە حکومەت بەڵێنی ئەوەی داوە بەو بودجەیەی بەردەستە مووچەکە بدات، پێمانخۆشبوو مووچە هەموو بدرابووایە، بەڵام ئەو بودجەی بەردەستە بەشی مووچە و پرۆژە هەمووی ناکات. لەبەر ئەوە ئێمە پێویستە بڕیار لەسەر ئەوە بدەین کە چۆن دەتوانین بە باشترین شێوە سوود لەو بودجەیەی بەردەست وەربگرین، چەندی بۆ مووچە بگەڕێتەوە؟ چەندی بۆ پرۆژەکان خەرج بکرێت؟ ئێمە لەسەر ئەوە نەوەستاوین لەگەڵ زۆر لایەنی بیانیش قسەمان کردووە لەگەڵ وڵاتانی دەرەوە قسەمان کردووە، لەگەڵ کەرتی تایبەت قسەمان کردووە. "