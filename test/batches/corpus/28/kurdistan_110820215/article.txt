دکتۆر سەرهەنگ جەلال، بەڕێوەبەری خۆپاراستنی تەندروستیی هەولێر لە لێدوانێکدا بە تۆڕی میدیایی رووداوی راگەیاند: " ژمارەی بنکەکانی وەرگرتنی ڤاکسینمان لە جۆری فایزەر لە پارێزگای هەولێر زیادکردووە. ئێستا هاونیشتیمانیان دەتوانن لەو بنکانە فایزەر وەربگرن. پێشتر لە هەولێر لە چەند بنکەیەکی کەم فایزەر دابەشدەکرا".  بەڕێوەبەرایەتیی گشتیی تەندروستیی هەولێر لەگەڵ بڵاوکردنەوەی ناو و ناونیشانی ئەو ٤٦ بنكەیەی وەرگرتنی ڤاكسین، داوا لە هاونیشتیمانیان دەكات پابەندی رێكارەكانی ناوتۆماركردن بن لە رێگەی پۆرتاڵی فەرمی وەزارەتی تەندروستییەوە.  لە پارێزگای هەولێر، بەپێی بەڕێوەبەرایەتیی تەندروستیی پارێزگاکە، ٨٠ هەزار کەس قورچکی یەکەمی ڤاکسینی کۆرۆنایان وەرگرتووە و ٥٠ هەزار کەسیش قورچکی یەکەم و دووەمیشیان وەرگرتووە.  بەپێی ئامارەکانی وەزارەتی تەندروستی، لە هەرێمی کوردستان رۆژانە بە تێکڕا ١٠ هەزار کەس لە ١٣٠ بنکە بە ڤاکسینی دژە کۆرۆنا خۆیان دەکوتن، تاوەکو هەفتەی رابردوو ١١ % ـی هاونیشتمانیان ڤاکسینیان وەرگرتووە و ٤٦٠ هەزار کەس ناویان لە سیستەمی وەرگرتنی ڤاکسینی دژە کۆرۆنا تۆمارکردووە.   لە دوایین ئاماری وەزارەتی تەندروستی هاتووە، تاوەکو ئێستا لە هەرێمی کوردستان زیاتر لە ٢٥٨ هەزار تووشبووی کۆرۆنا تۆمارکراوە، لەو ژمارەیەش ٢٠٧ هەزار و ١٩٣ کەسیان چاکبوونەتەوە و چوار هەزار و ٩٧٠ کەسیشیان گیانیان لەدەستداوە.