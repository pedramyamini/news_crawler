مەسرور بارزانی، سەرۆکوەزیرانی هەرێمی کوردستان لە پەیامێکدا بەبۆنەی جەژنی قوربانەوە ئاماژە بەوە دەکات، "بەبۆنەی جەژنی پیرۆزی قوربان، گەرمترین پیرۆزبایی ئاراستەی موسڵمانانی هەرێمی کوردستان و عێراق و جیهان دەکەم، بەتایبەتی پێشمەرگە قارەمانەکان و هێزەکانی ئاسایشی ناوخۆ و کەسوکار و بنەماڵەی سەربەرزی شەهیدان و ئەنفالکراوان. "  لە بەشێکی دیکەی پەیامەکەدا هاتووە، "هیوادارم رۆژانی جەژن لە کەشێکی ئارام و خۆشی و شادیدا بەسەر ببەن. "  سەرۆکوەزیرانی هەرێمی کوردستان دەڵێت، "لەم ماوەیەدا بەداخەوە رێژەی تووشبوون بە ڤایرۆسی کۆرۆنا لە بەرزبوونەوەدایە، بۆیە داوا لە هاونیشتمانیانی هەرێمی کوردستان دەکەم، پابەندبن بە رێنوێنییە تەندروستییەکان و خۆیان بپارێزن. "  داواکەی سەرۆکوەزیرانی هەرێمی کوردستان لەکاتێکدایە، دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی هۆشدارییەکانی وەزارەتی تەندروستی لەبارەی کۆرۆناوە رایگەیاند: "ئامارەکان زۆر ترسناکە، ژمارەکان یەکجار خێرا بەرزدەبێتەوە، بۆ یەکەمجارە بەو شێوەیە ژمارەکان هەڵکشان بەخۆیانەوە ببینین و رۆژ بە رۆژ بە سەتان تووشبوو زیاد دەکات، ئەمەش ئاماژەیەکی خراپە بۆ دۆخی کۆرۆنا لە هەرێمی کوردستان. بە هەمان شێوە تووشبووە خراپەکانمان زۆربووە و نەخۆشخانەکانیش لە لێواری پڕبوونن لە تووشبووانی کۆرۆنا. "