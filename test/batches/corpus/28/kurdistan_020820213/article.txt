کۆنسوڵخانەی ئێران لە هەولێر لە راگەیێنراوێکدا کە ئەمڕۆ دووشەممە بڵاوی کردەوە، رایگەیاند؛ "بەهۆی کۆرۆناوە سنوودارییەکانی هاوتووچۆ بەردەوامە و تاوەکوو ئێستاش ڤیزەی گەشتیاری نادرێتە کەس".  کۆنسوڵخانەی ئێران هەروەها رایگەیاندووە، پێدانی ڤیزەی ئێران بۆ کاروباری بازرگانی و نەخۆشی لە هەموو نوێنەرایەتییەکانی کۆماری ئیسلامی لە عێراق، بە خۆڕاییە و بۆ پێدانی ڤیزە هیچ بڕە پارەیەک وەرناگیرێت.  لەو کاتەوە کۆرۆنای گۆڕاوی بەریتانی تەشەنەی سەندووە کۆماری ئیسلامی ئێران دەروازە سنوورییەکانی بەڕووی هاتووچۆی گەشتیاران لە هەرێمی کوردستان و عێراقدا داخستووە.  لە رۆژهەڵاتی کوردستانەوە خەڵکێکی زۆر کەم بە مۆڵەتێک، کە دەبێت لە بەڕێوەبەرایەتیی پارێزگای سنە بۆ دەروازەی باشماخ یان قایمقامیەتی پیرانشار بۆ دەروازەی حاجی ئۆمەران وەریبگرن، هاتووچۆیان کردووە.  بەرپرسانی حکومەتی هەرێمی کوردستان دەڵێن، ئەگەر ئێران رێگەی بە هەر کەسێک بدات گەشتی هەرێمی کوردستان بکات، ئەوان لاریان نییە و رێگەی پێدەدەن.