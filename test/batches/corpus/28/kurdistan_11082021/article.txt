خوناو محەممەد، فەرمانبەر دەڵێت "لەڕووی ئایینی و مرۆییەوە ویستوومە خزمەت بە سەگە بەرەڵاکان بکەم. پێش کردنەوەی ئەم شێڵتەرە دەگەڕام سەگی برسی و بریندارم دەهێنایەوە ماڵ و بەخێوم دەکردن، ئێستا ئەم شوێنە کراوەتەوە و لێرە رۆژانە چاودێریی سەگەکان دەکەم".  سەگە بەرەڵاکان ببوونە مایەی ترس لای بەشێک لە هاونیشتمانیان و زۆرجار بوونەتە مایەی پەلاماردانی خەڵکیش، ئەمەش وێڕای گواستنەوەی نەخۆشییە گوازراوەکان بەهۆیانەوە. بۆ کۆکردنەوەشیان لەلایەن قایمقامیەتی سۆرانەوە رووبەری دوو دۆنم زەوی تەلبەند کراوە و کراوەتە شەڵتەرێک بۆ سەگە بەرەڵاکان.  هەڵگورد شێخ نەجین، قایمقامی قەزای سۆران بە رووداوی راگەیاند "بینیمان سەگی بەرەڵا زۆرە، هەم خەڵکی ئازار دەدەن و هەم ژمارەیەکیش لە خەڵکی سەگەکانیان ئازار دەدا، بۆیە بیرمان لەم پرۆژەیە کردەوە و دەمانەوێت دیاردەی سەگی بەرەڵا لە سۆران بنبڕ بکەین".  سەرەڕای ژمارەیەک ئاژەڵدۆستی خۆبەخش، خزمەتگوزاریشیان بۆ بە کرێ گیراوە، رێگریکردن لە زیادبوونیان دەکرێت لە رێگەی دەرزی لێدان و نەشتەرگەری، چارەسەری ڤێتەرنەریشیان بۆ دەکرێت و بە دەرزیی ئەنتی بایۆتیک دەکوترێن.  ئیبراهیم خدر، ئاژەڵدۆست دەڵێت "ستافێکی خۆبەخش کار لە شێڵتەرەکە دەکەین، رێگری دەکەین لە زاوزێ و زۆربوونیان و سەگەکان دەکوترێن بۆئەوەی هیچ نەخۆشیی گواستراوەیان نەبێت".  نزیکەی هەفتەیەکە شێڵتەرەکە کراوەتەوە، تاوەکو ئێستا ٣٠ سەگی لێیە، تیمەکانی کۆکردنەوەی سەگە بەرەڵاکان رۆژانە سەگ کۆدەکەنەوە و دەیهێننە شێڵتەرەکە.