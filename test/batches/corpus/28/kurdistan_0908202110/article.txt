بەڵێن ئیسماعیل، ئەندامی لیژنەی دارایی و ئابووری لە پەرلەمانی کوردستان بە رادیۆی رووداوی راگەیاند: "هەرکەسێک هەر هەنگاوێک بە ئاراستەی دادپەروەری و نەهێشتنی گەندەڵی بنێت، ئێمە دەستخۆشیی لێ دەکەین، بەڵام بۆ ئەوەی بڕیارەکانی حکومەتی هەرێمی کوردستان یەکگرتوو و سەرتاسەری بن و هەموو دەروازە سنوورییەکان بگرنەوە، وا باشتر بوو کە ناردنی هێزەکە لە چوارچێوەی ئەو بڕیارەدا بووایە کە حکومەتی هەرێمی کوردستان دەریکردووە. هەروەها وا باشتر بوو کە هێز بۆ هەموو دەروازە سنوورییەکان بنێردرێت. "  بە بڕیاری قوباد تاڵەبانی، جێگری سەرۆکوەزیرانی هەرێمی کوردستان، رۆژی دووشەممە ٩ی ئابی ٢٠٢١ هێزەکانی ئۆپەراسیۆنی دەزگای ئاسایشی هەرێمی کوردستان لە دەروازەکانی باشماخ و پەروێزخان و چەند خاڵێکی دیکەی گومرگی جێگیر دەکرێن.  حکومەتی هەرێمی کوردستان ساڵی رابردوو بڕیاری پێکهێنانی هێزی هاوبەشی دا بۆ رێگری لە قاچاخچێتی لە دەروازە سنوورییەکان.   لە شوباتی ٢٠٢١ ـیشدا مەسرور بارزانی، سەرۆکوەزیرانی هەرێمی کوردستان وەڵامی پرسیارێکی رووداوی لەبارەی دیاردەی قاچاخچێتی دایەوە و گوتی، "ئامادەیی زۆر لە خاڵە سنوورییەکان هەیە کە پێشوازی لەو هێزە بکەن بۆ رێگریکردن لە قاچاخچێتی و هاوکاریکردنی دەزگا فەرمییەکانی حکومەتی هەرێمی کوردستان، بەڵام لە هەموو شوێنێک وەکو یەک نییە. قسەی زۆرمان کرد کە ئەو هێزە هاوبەشە بۆ رێگریکردنە لە قاچاخچێتی و داهاتەکەیشی بۆ خەزێنەی گشتی و بۆ هاووڵاتییانە و سوودمەند دەبن، بەڵام تاوەکو ئێستا لیژنەکە نەگەیشتوونەتە ئەنجام و هێزەکەش بۆ هەموو شوێنێک نەنێردراوە. هێزەکەش پێویستی بە رێکخستنەوە و رێنوێنییە. "  ئەندامەکەی لیژنەی دارایی و ئابووری لە پەرلەمانی کوردستان گوتی: "ئێمە کە دەستمان بە کۆکردنەوەی بەڵگەکان کرد، لە زۆربەی دەروازە سنوورییەکاندا قاچاخچێتی هەبوو. ئێمە هیوامان دەخواست ئەو رێکارانەی گیراونەتە بەر لە چوارچێوەی ئەو بڕیارانەدا بوونایە کە حکومەتی هەرێمی کوردستان داونی نەک هێز یان کەسایەتییەکی سیاسی بە تەنیا بیاندات. "  بەڵێن ئیسماعیل گوتی: "ماوەیەکی زۆرە قسە و باس لەسەر دۆسیەی خاڵە سنوورییەکان هەیە. قاچاخچێتی دیاردەیەکی ناشرین و قێزەونی ئەو دەروازە سنوورییانە بوو کە زیانێکی گەورەی لە داهاتی هەرێمی کوردستان دەدا. چاوی پەرلەمانتاران لەسەر دەروازەکان چاوێکی تیژ بوو و زۆر بە وردی بەدواداچوون بۆ ئەم پرسە کرا. دیارە لەبەر ئەوەی ئەم کارە قێزەونە کەسانی دەسەڵاتداری لە پشتەوە بوو، بۆ حکومەتی هەرێمی کوردستان ئاسان نەبوو بە رێکاری شارستانی و کارگێڕییانە رێگە لەم پرۆسەیە بگرێت. "  ئەو ئەندامەی لیژنەی دارایی گوتیشی: "لە پەرلەمان پێشنیازمان کرد هێزێکی سەربازی دروست بکرێت کە لەژێر فەرمانی وەزارەتی داراییدا بێت و بۆ رووبەڕووبوونەوەی هەر هێزێکی نایاسایی هەموو دەسەڵاتێکی هەبێت. هەستمان کرد یەکەمجار ئەو پێشنیازە بۆ حکومەتی هەرێمی کوردستان قورس بوو و پێیان وابوو کە رێکارە کارگێڕییەکان تووند بکەن، بەڵام بەرەبەرە دەرکەوت کە ئەو رێکارانە سوودیان نییە، لەبەر ئەوە حکومەت بڕیاری دا هێز بنێرێتە هەموو دەروازە سنوورییەکان. بەهۆی ناکۆکیی سیاسیی نێوان یەکێتی وە پارتییەوە ئەو بڕیارە وەک خۆی نەچووە بواری جێبەجێکردنەوە. "  هەرێمی کوردستان چوار دەروازەی سنووریی نێودەوڵەتی، دوو فڕۆکەخانەی نێودەوڵەتی و چەندین دەروازەی سنووریی فەرمی و نافەرمیی هەیە. بەقاچاخهێنان و بردنی کاڵا لە بەشێکی ئەو دەروازە سنوورییانەوە چەند ساڵێکە وەک بابەتێکی سەرەکیی گەندەڵی باسی لێوە دەکرێت.