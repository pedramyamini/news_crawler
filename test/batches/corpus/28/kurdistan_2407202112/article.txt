ئەمڕۆ شەممە ٢٤ - ٠٧ - ٢٠٢١ رێوار محەممەد، گوتەبێژی بەڕێوەبەرایەتیی گشتیی گەشتوگوزار لە پارێزگای دهۆک، بە هونەر رەشید پەیامنێری رووداوی لەو پارێزگایە راگەیاند: "ئێمە پێشبینی ئەوەمان کردبوو لە ماوەی ١٠ رۆژ لە ١٥ تاوەکو ٢٥ - ٠٧ - ٢٠٢١، نزیکەی ٢٠ هەزار گەشتیار سەردانی پارێزگای دهۆک بکەن، بەڵام رێژەکە زۆر زیاتربوو لەو پێشبینیەی ئێمە، تەنیا لە ٤ رۆژی پێش جەژن واتە لە ١٥ بۆ ١٨ - ٠٧ - ٢٠٢١ زیاتر لە ٢٠ هەزار گەشتیار سەردانی پارێزگای دهۆکیان کردووە".  بە گوتەی وەرگرتنی رێوار محەممەد ئاماری هاتنی گەشتیاران بۆ پارێزگاکەیان بەردەوام دەبێت تاوەکو رۆژی ٢٥ - ٠٧ - ٢٠٢١، "دواتر لەلایەن بەڕێوەبەری گشتی گەشتوگوزاری دهۆک لە پرێس کۆنفرانسێکدا ئاماری هەر ١٠ رۆژەکە سەبارەت بە هاتنی گەشتیاران رادەگەیێندرێت".  گوتەبێژی بەڕێوەبەرایەتیی گشتیی گەشتوگوزار لە پارێزگای دهۆک ئاماژە بە جیاوازی هاتنی گەشتیاران لەمساڵ بەراورد بە ساڵی رابردوو دەکات و دەڵێت: "ئەمساڵ هەر لەگەڵ دەستپێکی ساڵەکە لە مانگی یەکەوە تاوەکو کۆتایی مانگی ٦، زیاتر لە ٢٠٠ هەزار گەشتیار سەردانی پارێزگای دهۆکیان کردووە، بەراورد بە مانگی نیسان و ئایاری ساڵی رابردوو رێژەکە ٧٧ % بەرزبووەتەوە".