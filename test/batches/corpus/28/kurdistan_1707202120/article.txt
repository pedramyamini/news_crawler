لە بەرنامەی جڤاکی رادیۆی رووداودا کە رۆژان ئەبوبەکر پێشکەشی دەکات بە میوانداریی ئاری رەفیق، جێگری بەڕێوەبەری گشتیی بەڕێوەبەرایەتیی بەرەنگاربوونەوەی تووندوتیژیی دژی ژنان باس لە تووندوتیژیی دژی ئافرەتان و پیاوان کرا.  ئاری رەفیق رایگەیاند، "لەبەر ئەوەی زۆر جار جەخت لەو تاوانانە دەکرێتەوە کە کراونەتە سەر ژنان، پێمان وایە ژنان لە قەیرانێکی گەورەدان. بە پێچەوانەوە، رێژەی ئەو تاوانانەی لەلایەن پیاوانەوە بەرامبەر بە پیاوان دەکرێت، زۆر زیاترە لەو تاوانانەی پیاوان بەرامبەر بە ژنان دەیانکەن. ئێستا رێژەی خۆکوشتنی پیاوان لە هەرێمی کوردستان چوارهێندەی خۆکوشتنی ژنانە. هەروەها رێژەی کوشتنی پیاوان بە دەستی پیاوان حەوت هێندەی کوشتنی ژنانە بە دەستی پیاوان. "  ساڵانە لە هەرێمی کوردستاندا چەندان ئافرەت بە پاساوی جۆراوجۆر دەکوژرێن کە یەکێک لەو پاساوانە شەرەفە.  جێگری بەڕێوەبەری گشتیی بەڕێوەبەرایتیی بەرەنگاربوونەوەی تووندوتیژیی دژی دژنان رایگەیاند، "لە ساڵی ٢٠٢٠ ـەوە تاوەکو ئێستا رێژەی کوشتنی ژنان بە پاساوی شەرەف، هەرچەندە لە ئاستی چاوەڕوانیی ئێمەدا نییە، بەڵام بە شێوەیەکی باش کەمی کردووە. هاوکات ئەو هاندەرانەی پاڵ بە ژنانەوە دەنێن بۆ ئەوەی خۆیان بکوژن زیاد بوون. ئێستا خۆکوشتن لەناو پیاوانیشدا زیادی کردووە. "  ئێستا بەهۆی ئینتەرنێت و سۆشیال میدیاوە ئافرەتان رووبەڕووی هەراسانکردن دەبنەوە و زۆر جار ئەوە سەر بۆ ئەوە دەکێشێت کە تووندوتیژییان بەرامبەر بکرێت.  ئاری رەفیق رایگەیاند، "بەشێک لەو دیاردە مەترسیدارانەی کە جۆرێک لە چەوساندنەوە و ستەمی زۆریان دژ بە ژنان تێدایە نەماون، بەڵام لە بەرامبەردا هەندێک دیاردەی تازەی مەترسیدار هاتوونەتە ئاراوە، وەک تاوانە ئەلیکترۆنییەکان. ئێستا ساڵانە نزیکەی ١١ هەزار سکاڵای فەرمیمان هەیە کە دەنێردرێنە دادگەکان. هەموو ساڵێکیش نزیکەی ٢٠ بۆ ٢٥ هەزار پەیوەندیی تەلەفۆنیمان بۆ دێت کە دەردەدڵن یان ئەو ژنانەن کە پێویستیان بەوەیە قسەیان لەگەڵدا بکرێت. "  لە پارێزگاکانی هەرێمی کوردستاندا شێڵتەری داڵدەدانی ئەو ئافرەتانە هەیە کە رووبەڕووی تووندوتیژی دەبنەوە و لەوێ دەپارێزرێن.  ئاری رەفیق ئاماژەی بەوە دا، ئێستا لە هەموو شێڵتەرەکانی داڵدەدانی ئافرەتان لە هەرێمی کوردستاندا ١٣٠ - ١٤٠ کەیس هەن. کەیس هەیە چوار ساڵە لەنێو شێڵتەرەکاندا داڵدە دراوە. ئافرەتیش هەیە لەو شێڵتەرانە کە هیچ گرفتێکیان نییە، بەڵام تەنیا ئەوەندەیە کە دایک و باوک یان کەسوکاریان نییە و لەوێ دەمێننەوە و بە شێوەیەکی ئاسایی دەژین. لە ٢٠١٥ ـەوە تا سەرەتای ٢٠٢٠ نزیکەی سێ هەزار و ٥٠٠ ئافرەت لەناو بنکەکانی داڵدەدانی ژناندا بوون لە هەولێر، سلێمانی و دهۆک. ئێستا کە ژمارەکە کەم بووەتەوە، مانای وایە ئەو شێڵتەرانە سەرکەوتنیان بەدەستهێناوە.  بە گوتەی جێگری بەڕێوەبەری گشتیی بەڕێوەبەرایتیی بەرەنگاربوونەوەی تووندوتیژیی دژی دژنان، ٥ % ـی ئەو ئافرەتانەی لە شێڵتەرەکاندا داڵدە دراون خەڵکی هەرێمی کوردستان نین؛ هەیانە خەڵكی پارچەکانی دیکەی کوردستانە و هەیشیانە خەڵکی ناوەڕاست و باشووری عێراقە.   ئاری رەفیق لە بەرنامەکەدا ئەم ئامارانەی لەبارەی ئافرەتانەوە خستەنەڕوو:  - لە هەرێمی کوردستاندا نزیکەی ٨٣ ئافرەت سەرۆکی بەش و راگرن لە زانکۆ حکومییەکاندا  - ٢٩٨٣ ئافرەت لەناو زانکۆکانی هەرێمی کوردستاندا پلەی زانستییان هەیە  - ٧٤ دامودەزگای میدیایی تایبەت بە ئافرەتان هەن  - ١٩٤ ئافرەت هەن کە لێکۆڵەری دادوەرین  - ٢٨٩ ئافرەت یاریدەدەری دادوەرین  - ١٢٩ ناوەند و بنکە و رێکخراوی تایبەت بە ئافرەتان هەن  ئاری ئەوەشی گوت، ئێمە هێڵی گەرمی ١١٩ مان هەیە کە ٣٦ کەس لەو هێڵەدا کار دەکەن و رۆژانە پەیوەندیی زۆریان بۆ دێت. لە ساڵی ٢٠١٩ وە تا چوار مانگی یەکەمی ٢٠٢١ نزیکەی ٤٥ هەزار و ٦٠ پەیوەندیی تەلەفۆنی هەبووە.