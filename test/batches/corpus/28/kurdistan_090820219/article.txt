ئەمڕۆ دووشەممە ٠٩ - ٠٨ - ٢٠٢١، عەباس ئیسماعیل، گوتەبێژ و بەرپرسی پەیوەندییەکانی دەروازەی نێودەوڵەتیی پەروێزخان، لەکاتی بەشداریکردنی لە بوولتەنی نیوڕۆژی تۆڕی میدیایی رووداو، کە رۆژان ئەبوبەکر پێشکێشی دەکات، لەبارەی جێگیرکردنی هێزەکانی ئۆپەراسیۆنی دەزگای ئاسایشی هەرێمی کوردستان لە دەروازەکانی باشماخ و پەروێزخان رایگەیاند، "ئەرکی ئەو هێزە لە دەروازەکەی ئێمە چاودێریکردنی رێکارە گومرگییەکانە، لە پرۆسەی چۆنێتیی پشکنین و رێکاری گومرگی".  بە گوتەی عەباس ئیسماعیل هێزەکە لە دوێنێوە گەیشتوونەتە دەروازەی نێودەوڵەتیی پەروێزخان و دەڵێت، "ئەمڕۆ یەکەم کۆبوونەوەمان لەگەڵیان کردووە، ئێمە وەکو سەرجەم سێکتەرەکان لە دەروازەی نێودەوڵەتیی پەروێزخان ئەوەمان پێڕاگەیاندن کە بەتەواوی هاوکار و پاڵپشتیان دەبین".  سەبارەت بە کاتی مانەوەی هێزەکەش، عەباس ئیسماعیل گوتی: "دیاری نەکراوە بۆ ماوەی چەند لەوێ دەمێننەوە و لەسەر ئەو بابەتەش قسە نەکراوە".  لەبارەی هاتنی ئەو هێزە و کاریگەریی لەسەر کەمکردنەوەی دیاردەی قاچاخچێتی لە دەروازە سنوورییەکان، گوتەبێژی دەروازەی نێودەوڵەتیی پەروێزخان دەڵێت: "هاتنی ئەو هێزە بە پاڵپشتی خۆمان دەزانین بۆ ئەوەی ئەو قسە و قسەڵۆکانەی لەسەر ئەو دەروازانە هەن نەمێنن".  لەبارەی قەبارەی ئاڵۆگۆڕی بازرگانی لەو دەروازەی پەروێزخان عەباس ئیسماعیل، ئاماژە بەوە دەدات، "لە مانگی چوار بە دواوە، جموجۆڵی دەروازەی نێودەوڵەتیی پەروێزخان بە رێژەیەکی بەرچاو کەمیکردووە. هێشتا زووە کاریگەریی جێگیربوونی ئەو هێزە لەسەر قەبارەی ئاڵوگۆڕی بازرگانی لە دەروازەکەمان بەدیار بکەوێت".