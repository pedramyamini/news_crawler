نەریمان فازڵ، بەڕێوەبەری راگەیاندنی بەڕێوەبەرایەتی گشتی گەشتوگوزاری هەولێر بە رادیۆی رووداوی راگەیاند، هاتنی گەشتیاران بۆ شاری هەولێر رۆژ بەرۆژ لە زیادبووندایە، بەتایبەت دوای کەمکردنەوەی رێکارەکانی کۆرۆنا، لە ١٥ی مانگەوە تاوەکو رۆژی چوارشەممە واتە لە ماوەی حەوت رۆژدا زیاتر لە ١٠٣ هەزار گەشتیار سەردانی هاوینەهەوار و شوێنە گەشتیارییەکانی پارێزگای هەولێریان کردووە.  بەڕێوەبەری راگەیاندنی بەڕێوەبەرایەتیی گشتیی گەشتوگوزاری هەولێر گوتی: "لە بازگەکان و لەنێو شارەکان و شوێنە گەشتیارییەکانیش تیمەکانی گەشتوگوزار پێشوازیی لە گەشتیاران دەکەن و چاودێریی شوێنەکان دەکەن بۆ ئەوەی خزمەتگوزاریی باش پێشکێشی گەشتیاران بکرێن".  لەبارەی نیگەرانیی بەشێکیی گەشتیاران لەخراپی خزمەتگوزارییەکان لە هەندێک لە هوتێل و شوێنە گەشتیارییەکان، بەڕێوەبەری راگەیاندنی بەڕێوەبەرایەتیی گشتیی گەشتوگوزاری هەولێر گوتی: "بەهۆی زۆریی ژمارەی گەشتیاران و دروستبوونی قەرەباڵخیی سەر هۆتێل و مۆتێلەکان، هەندێکجار کەموکورتی دەبێت، بەڵام ئێمە بەردەوام چاودێریی ئەو شوێنانە دەکەین و رێگەنادەین خزمەتگوزاریی باش پێشکێش نەکرێت".  نەریمان فازڵ ئاماژەی بەوەشکرد، ساڵی رابردوو بەهۆی کۆرۆنا بۆ ماوەی ٦ مانگ هەموو سێکتەرەکانی گەشتیاریی لە هەرێمی کوردستان وەستابوون، بەڵام ئەمساڵ جووڵەیەکی گەشتیاریی باش هەیە، بەتایبەتی بەهۆی ئەو شەپۆلە گەرمایە ژمارەیەکی زیاتری گەشتیار سەردانی شوێنە گەشتیارییەکان دەکەن".  هەروەها ئەحمەد محەممەد، گوتەبێژی دەستەی ژینگە بە رادیۆی رووداوی راگەیاند "پێویستە ئەو کەسانەی گەشت دەکەن زیان بە شوێنە گەشتیارییەکان و ژینگەی ئەو ناوچانە نەگەیەنن، ئێمە لەهەرێمی کوردستان ئەو کێشەیەمان زۆرە، بەتایبەت هاونیشتمانیان لە سەیرانگەکاندا پاشماوەکانی خۆیان لە دوای خۆیان جێدەهێڵن، لەگەڵ زیادبوونی ژمارەی گەشتیارانیش زیانی زیاتر بە ژینگەی هاوینەهەوارەکان دەگات".  گوتەبێژی دەستەی ژینگە گوتیشی: "ئەو پاشماوانەی خەڵک لەدوای خۆیدا جێیان دەهێڵن وەک پێویستیش کۆناکرێنەوە، ئەوەش یەکێکی دیکەیە لە کێشەکانمان، هەروەها بەشێکی گەشتیاران سەیرانگەکان دەسووتێنن، یان دارەکان دەبڕنەوە، ئەمەش یەکێکی دیکەیە لەو گرفتانەی کەرتی گەشتیاری لە هەرێمی کوردستان هەیەتی".  ئەحمەد محەممەد ئاماژەی بەوەشکرد، ئەوان وەک دەستەی ژینگە بەردەوام هاونیشتمانیان هۆشیاردەکەنەوە کە ژینگە بپارێزن و خۆڵ و خاشاک و پاشماوەکانیان کۆبکەنەوە، بۆ ئەوەی زیان بە ژینگەی کوردستان نەکەوێت، "پیسکردنی ژینگە زیان بە هەموو سێکتەرەکانی ژینگە دەگەیێنن، ئاو و هەوا و خاک، جیا لەو سێ سێکتەرە زیان بە زیندەوەرانیش دەگەیێنن بەهۆی مامەڵەکردنی نادروست لەگەڵ ئاژەڵ و باڵندەکان".  گوتەبێژی دەستەی ژینگە گوتی" ئێمە پرۆژەیەکمان داوەتە حکومەت و داوامان کردووە هەموو ناوچە گەشتیارییەکان و سەیرانگەکان بکرێنە تایبەت، بەشێوەیەک کەرتی تایبەت سەرپەرشتیی ئەو ناوچانە بکات، بۆ ئەوەی بتوانرێت خزمەتگوزاریی زیاتری بۆ دابین بکرێت، نرخێکی گونجاویش لە سەیرانکاران و گەشتیاران وەربگیرێت لەبەرامبەر خزمەتگوزارییەکان، ئێستا ئەو پرۆژەیە لیژنەی بۆ دروستکراوەو لێکۆڵینەوە لەسەر لایەنەکانی دەکرێت".