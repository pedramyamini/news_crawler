لە بەرنامەی گفتوگۆی رۆژنامەنووسی رادیۆی رووداودا باس لە دوایین پەرەسەندنەکانی گۆڕانکارییەکانی نێو یەکێتیی نیشتمانیی کوردستان کرا کە هەریەکە لە د. شوان عوسمان، مامۆستای زانکۆ و چاودێری سیاسی؛ عەدالەت عەبدوڵڵا، نووسەر و عارف قوربانی، رۆژنامەڤان تێیدا بەشدار بوون.  عارف قوربانی گوتی، "پێموایە کێشەکە لەناو یەکێتیدا قووڵە و دەرکەوتەی ئێستا نییە. ئەم کێشەیە لە دوای نەخۆشکەوتنی مام جەلالەوە هەیە و ئاراستەیەکی دیار لەنێو دامودەزگاکانی یەکێتیدا بەو جۆرە کاری دەکرد کە یەکێتیی بەم رۆژە گەیاند. ئەو راگەیێندراوە بەڵگەیە لەسەر ئەوەی کێشەی قووڵ لەناو ئەم حیزبەدا هەیە و شتی گەورە لە پشتەوە هەیە. ئەگینا چ هۆکارێک هەیە بۆئەوەی هاوسەرۆکێک بە زەبری هێز لەم وڵاتە دەربکرێت؟! "  ئەو رۆژنامەڤانە ئاماژەی بەوە دا کە بەپێی پەیڕەو، ناتوانرێت ئەندامی کۆمیتەیەکیش دەربکرێت و گوتی، "من کاتی خۆی ئەندامی مەکتەبی راگەیاندن بووم، کە مالیکی هاتە کەرکووک گوتارێکم لەسەر نووسی، د. نەجمەدین چووە لای مام جەلال و پێداگریی کرد کە یان دەبێت من دەربکرێم یان ئەو دەچێتەوە بۆ ئەمریکا. مام جەلال کە ویستی من دەربکات راوێژی بە خۆم کرد، لەبەرئەوەی لە دەسەڵاتی سکرتێری گشتیدا نەبوو ئەندامی مەکتەب دەربکات، چونکە هەر دەبوو کۆنگرە دەریبکات. ئەوە بوو پەسندم کرد. "  عەدالەت عەبدوڵڵاش گوتی، "ئەم پەیامەی لاهوور جەنگی باس لەوە دەکات کە لایەنێکی حکومییە داوا دەکات هەرێمی کوردستان جێبهێڵێت. دەبێت ئەو لایەنە حکومییە راگەیێندراوی هەبێت کە لەسەر چ بنەمایەک ئەو داوایەی کردووە، چونکە لە هەموو دۆخێکدا لە نزیکبوونەوە لەم پەرەسەندنە خێرایانەدا دەبێت گوێ بۆ هەردوولا بگیرێت. "  ئەو نووسەرە باسی لەوەش کرد "رەنگە بەم پەیامە سەرکردایەتیی یەکێتی ناچاربن تۆزێک خێراتر بجووڵێنەوە و ئەمە ببێتەهۆی ئەوەی زووتر کۆبوونەوەی ئەنجوومەنی سەرکردایەتی بکرێت، پێموایە ئەم پەیامە رووداوەکان خێراتر دەکات. ئەمە مانای وایە هەندێک پەرەسەندنی تازە هاتوونەتە ئاراوە. "  د. شوان عوسمانیش ئاماژەی بەوە کرد، "پێموایە قۆناخی کێشەکان تێپەڕیوە و بارودۆخەکە لە ئێستاوە پێ دەنێتە قۆناخێکی نوێوە کە کۆمەڵێک هۆکاری هەیە. بەپێی ئەو بابەتانەی بڵاودەکرێنەوە بافڵ تاڵەبانی بەڵگەی بەرجەستەی لەبەردەستدایە کە ئەگەر بیانخاتەڕوو، لایەنی بەرامبەر دەکەوێتە بەردەم لێپرسینەوەیەکی یاسایی تووندەوە. هاوکات بێدەنگبوونی لاهوور شێخ جەنگییش تاوەکو ئێستا بەڵگە بووە بۆئەوەی کە ئەو بەڵگانە بەرەو راستی رۆیشتوون و نیشانەی ئەوەی تێدایە کە ئەو بەڵگانە تاڕاددەیەک راستن. ئەوەی ئەمڕۆ کە لە قۆناخی بێدەنگییەوە دەگوازرێتەوە بۆئەوەی کە ئیدی بێدەنگ نابم و پەنابردنە بۆ یاسا، خۆی لە خۆیدا بێهیوابوونە لە ئەنجوومەنی سەرکردایەتی و دەزگاکانی دیکەی یەکێتی. دیارە لاهوور شێخ جەنگی لەوە بێهیوا بووە کە ئەنجوومەنی سەرکردایەتی بتوانێت لەم کێشانەدا بەردێک لەسەر بەردێک دابنێت. "  ئەو مامۆستایەی زانکۆ باسی لەوە کرد کە ئێستا زۆربەی سەرکردایەتییەکان کە پێشتر زۆربەیان بە لای لاهوور شێخ جەنگیدا بوون، ئێستا کەسیان قسەیەک ناکەن و ناتوانن و ناوێرن، ئەمەش خۆی لە خۆیدا یەکلاییبوونەوەیە.  عارف قوربانیش باسی لەوە کرد، "کێشەکە پەیوەندیی بە جۆرێک میزاجی کارکردن و پێکەوە کارنەکردنی دوو هاوسەرۆکەوە هەیە؛ بۆیە سەرکردایەتییش لێگەڕاون خۆیان چارەسەری بکەن. راگەیێندراوی مەکتەبی سیاسی هەیە کە یەکێک لە هاوسەرۆکەکان بە تەواوەتی دەسەڵاتی لێ داماڵراوە و گوازراوەتەوە بۆ ئەوی دیکەیان. ئەوەی بۆ یەکێتی مایەی خۆشبەختییە ئەوەیە کە هەردوولا لەسەر ئەم رێکارە رازی بوون. "  عەدالەت عەبدوڵڵا پێیوایە "یەکێتی ئەگەر بیەوێت کێشەکانی چارەسەربکات، دوو رێگەی هەیە. یەکەمیان پەنابردنە بۆ دەزگا حیزبییەکانی خۆی کە لە پەیڕەوەکەیدا هەیە. دووەمیان پەنابردنە بۆ یاسا، چونکە ئاڵوگۆڕی تۆمەتیان لەنێواندایە. قسەکە هەر ئەوە نییە کە کۆمەڵێک شت رووبەڕووی لاهوور شێخ جەنگی کراوەتەوە، لە بەرامبەردا کۆمەڵێک تۆمەت بۆ ماڵی مام جەلالیش دروستکراون کە ئەم تۆمەتبارکردنە بۆ هەردوولا خراپە و تا یەکلایی نەکرێتەوە، زۆر کەس ناتوانێت هیچ بڵێت. ئەگەر لە رێگەی حیزبی یان یاساییەوە یەکلاببێتەوە ئەوا خەڵک بۆچوونی دەگۆڕێت. "  عەدالەت عەبدوڵڵا گوتیشی "رەنگە راگەیێندراوەکە رەخنە بێت لە هەڤاڵەکانی نێو مەکتەبی سیاسی، چونکە بڕگەیەک هەیە باس لە پێکهێنانی لیژنەی لێکۆڵینەوە دەکات. دیارە ئەم لێکۆڵینەوەیە چالاک نەکراوە. ئەگەر لە رەهەندی حیزبییەوە چارەسەرنەکرێت، بێگومان لە حاڵەتی تۆمەتبارکردندا دەبێت دەست بۆ یاسا ببەیت. ئەگەر راست بێت، دەبێت لاهوور شێخ جەنگی بەرگەی بڕیارەکان بگرێت. "  بە گوتەی عارف قوربانی، دەبوو یەکێتی بەشێک لەم کێشانەی بۆ خەڵک روون بکردایەتەوە بۆئەوەی هەندێک لە راستییەکان دەربکەون و گوتی، "ئەگەر لاهوور شێخ جەنگی بێتاوانە، ناکرێت قبووڵ بکرێت ستەمی لێبکرێت و دەربکرێت. ئەگەر تاوانباریشە، ناکرێت پێوەر وابێت کە باجەکەی هەر ئەوە بێت کە فەرموو بڕۆ. ئەو قسانەی دەیانبیستین، دەبنە قێزەونترین مێژووی یەکێتی. ئەوە قسەی بافڵ تاڵەبانییە کە گوتوویەتی: "لەم دامودەزگایانەدا هەندێک هەڵسوکەوت کراون کە مولازم موحسینیش نەیکردوون. "  عەدالەت عەبدوڵڵاش گوتی: "هەندێک ئەندامی سەرکردایەتی لەم چەند هەفتەیەی رابردوودا ئەوەیان بە گوێی هاوسەرۆکاندا داوە کە دەبێت بزانن ئەنجوومەنی سەرکردایەتی دەسەڵاتی ئەوەی هەیە کە ئەگەر نەتوانن ئەو دۆخە بە رێککەوتنی خۆیان یەکلایی بکەنەوە، ئەوا ئەنجوومەنی سەرکرادایەتی ناچار دەبێت پەنا بۆ پەیڕەو ببات. "  لە پەیامی لاهوور شێخ جەنگیدا کە رۆژی دووشەممە ٢٠٢١/٠٨/٠٢ بڵاوی کردەوە، باسی لەوە کردووە کە ئەو تاوەکو ئێستا بێدەنگ بووە، بەڵام بۆ خستنەڕووی راستییەکان پەنا بۆ یاسا دەبات و دەڵێت: "بەندەش دەمتوانی نەک لە رێگەی تۆمەتبەخشینەوە، بەڵکو بە بەڵگە پەردە لەسەر زۆر کاری قێزەون هەڵبگرم لەسەر ئەو کەسانەی تۆمەت بۆ بەندە دەبەخشنەوە. "  د. شوان عوسمان گوتی: "هەڕەشەکەی هەردوولا بە یاسایە و لێرەشدا دەچینە قۆناخێکی نوێی ئەم ململانێیەوە کە پەنا دەبەنەبەر دەزگاکانی دەرەوەی حیزب. ئەوە مانای وایە بە شێوەیەکی ناڕاستەوخۆ رایانگەیاندووە کە کێشەکان لەناو حیزبدا یەکلایی نابنەوە. بۆیە پێموایە ئەنجوومەنی بەرژەوەندیی یەکێتی کێشەیان نابێت کە بە یاسا یەکلایی بکرێتەوە. "  عارف قوربانییش گوتی: "لە راستیدا لاهوور جەنگی هێشتا لەناو یەکێتیدا هەر هاوسەرۆکە. ئەو دەسەڵاتەکانی لێوەرگیراوەتەوە، نەک پلەکەی. خۆیشی گوتی: ' من بە شێوەیەکی کاتی وازم لە دەسەڵاتەکانم هێناوە.' ئەوەی لە هەندێک پەیجی نزیک ماڵی مام جەلال وەکو هەڕەشە بە کاریانهێنا کە ئەگەر نەچێتە دەرەوە پەنا بۆ یاسا دەبرێت، ئەمەی لاهوور شێخ جەنگی پارێزگارییە لە خۆی کە پەنا بۆ یاسا دەبات. پێموایە خراپترین مەکتەبی سیاسی و سەرکردایەتیی لە یەکێتیدا ئەمەی ئێستایەتی، چونکە نەدەبوو لە دۆزینەوەی چارەسەرێکدا بێهەڵوێست بن. ئەم ماوەیەی رابردوو زۆر بێهەڵوێست بوون. نەدەکرا تا ئەم ئەندازەیە خۆیان لەو کێشەیە دوور بگرتایە. "  عارف قوربانی گوتی: "ئەم حیزبە لە رابردوودا کێشەی گەورەی هەبووە و نەیهێشتووە بچنە بەردەم دادگا. ئەگەر تۆمەتەکان لەسەر لاهوور شێخ جەنگی بسەلمێنرێن، ئەوا خۆ هەر ئەو ناگرنەوە. ئەی ئەو دەزگایانەی ناو حیزب کە ئەو شتانەیان کردوون کە باس دەکرێن؟ رەنگە خۆیان لەسەر ئەوە رێککەوتبن کە بۆئەوەی ئەم کێشانە باس نەکرێن، تۆش بڕۆ. ئەوەشی لە هەندێک میدیای سێبەردا دەبینرێت، هەندێکیشی وەک کارتی گوشارە لەسەر یەکدی. ئەو بانگەوازە نیشانەی هەبوونی گوشاری گەورەیە. دیارە ئەو رێککەوتنەی پێشتر ژێربەژێر کردوویانە، بۆیان نەچووەتە سەر. "  ئەو رۆژنامەڤانە ئاماژەی بەوەدا کە لە هیچ قۆناخێکی یەکێتیدا خەڵکی یەکێتی هێندەی ئێستا بێدەنگ نەبووە  وگوتی، "پێشتر کادیرەکان رەخنەیان دەگرت و ناڕازی بوون. رەنگە ئەوە بەشێکی پەیوەندی بەوەوە هەبێت کە هەندێک کادیری دەستەمۆیان هێنایە پێشەوە کە نەیاندەوێرا قسە بکەن. بەڵام هێشتا یەکێتی بەتاڵ نەبووەتەوە لەو کەسانەی کە خاوەنی دیدگەی خۆیانن. کە بێدەنگن هۆکارەکەی ئەوەیە نازانن راستەقینەی کێشەکە چییە بۆئەوەی نەبنە لایەنگری هیچ کامیان. ئەمەش لە ئەنجامدا یەکێتی تێیدا زیانمەند دەبێت".   لەناو راگەیێندراوەکانی یەکێتیی نیشتمایی کوردستاندا و بە تایبەتی راگەیێندراوەکانی بافڵ تاڵەبانیدا باس لە دەستەواژەی "یەکێتیی نوێ" دەکرێت کە زیاتر لە دوای رووداوەکانی ٨ ـی تەممووزەوە هاتووەتە ئاراوە. ئەوەش لە کاتێکدایە کە گۆڕانکاریی زۆر لەناو ئەو حیزبەدا سەری هەڵداوە.   عەدالەت عەبدوڵلا گوتی: "وشەی ' نوێ ' پەیوەندیی بە سیستمێکی ناولێنانی نوێی ئەو رووداوانەوە هەیە کە دوای ٨ ـی تەممووز هاتوونەتە ئاراوە و پەیوەندیشی بە پاشخانی باوەڕی یەکێتییەوە هەیە کە زۆر پێداگری دەکات لەسەر هەموو پەرەسندن و پێشهاتێکی نوێ کە دێتە ئاراوە. وشەی ' نوێ ' بەشێکە لە گوتاری یەکێتی لە ئاستی باوەڕ و سیاسییدا. ئەوەیش چاوەڕوانکراوە کە لە دوای رووداوەکانی ٨ ـی تەممووز وشەی ' نوێ ' کە وشەیەکی سەرنجڕاکێشە و بۆ کەسانی ناو یەکێتی گرنگە. ئەم ناولێنانە جێگیر نییە، لەبەرئەوەی ئێمە بۆ ساخکردنەوەی هەر رووداوێک دەبێت دەستوەردانێکی دامەزراوەیی هەبێت بۆ جێگیرکردنی پلان و بیرکردنەوەکان کە ئەویش ئەو ئەنجوومەنی سەرکردایەتیی یەکێتییە. "  عارف قوربانییش پێیوایە، یەکێتیی نوێ نییە و ناوەکە بۆ ئەم قۆناخەی یەکێتی دروست نییە. ئەوان باس لەوە دەکەن کە بگەڕێنەوە بۆ ئەو سیستەمە کۆنەی پێش کۆنگرە کە یەکێتیی پێ بەڕێوە براوە.  رۆژی ٢٠٢١/٠٧/٢٠٢١ سەرەتای ناکۆکییەکانی نێو یەکێتی دەرکەوتن و بەرپرسی هەردوو دەزگای زانیاری و دژەتیرۆر گۆڕدران. لە کۆبوونەوەی ٢٠٢١/٠٧/١٥ ـی مەکتەبی سیاسیی حیزبەکەدا بڕیار درا دەسەڵاتەکانی هاوسەرۆک لە لاهوور شێخ جەنگی وەربگیرێنەوە و بدرێنە بافڵ تاڵەبانی.