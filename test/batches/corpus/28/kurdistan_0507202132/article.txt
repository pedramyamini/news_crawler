سالار عەزیز، گوتەبێژی بەرێوەبەرایەتیی ئاوی دەوروبەری گەرمیان بە تۆڕی میدیایی رووداوی گوت، "وشکەساڵی و گرتنەوەی ئاوی سیروان وایکردووە کەمئاوی گوشار بۆسەر ناوچەی گەرمیان دروستبکات. ئەو بەنداوانەی لەنێو ئێران دروستدەکرێن بەتایبەت لە سەرپێڵی زەهاو وایکردووە، ئاوی سیروان لە رووبارەوە ببێتە جۆگەلە. چەند بیرێک وشکیان کردووە و کانیاوەکانیش وشکبوون و ئاویان کەمبووەتەوە، هەڕەشە لەسەر ئاوی خواردنەوەی گەرمیان هەیە".  سالار عەزیز گوتیشی، "رۆژانە دانیشتووانی گوندەکان دێنە بەڕێوەبەرایەتییەکەمان و هەڕەشەی چۆڵکردنی گوندەکانییان دەکەن، چونکە سەرچاوەکانی ئاویان تەواو کەمیکردووە. هەڕەشە لەسەر کشتوکاڵ و ئاژەڵداریی ناوچەکەش هەیە".  ئەو بەرپرسە دەڵێت، بۆ رووبەڕووبوونەوەی ئەو کێشەیە، ئێستا فەرمانی لێدانی بیری قووڵ لە گوندەکان دەرچووە، بۆئەوەی خەڵکەکە گوندەکان چۆڵ نەکەن.  هەروەها سالار عەزیز ئاماژە بەوە دەکات کە "وەکو بەڕێوەبەرایەتیی ئاوی دەوروبەری گەرمیان، لە رێگەی بەڕێوەبەرایەتیی گشتیی ئاو و ئاوەڕۆکان و ئیدارەی گەرمیانەوە سەرووی خۆمان ئاگادارکردووەتەوە کە وشکەساڵی رووی لە گەرمیان کردووە و بۆ ئەو مەبەستە داوای تەرخانکردنی بودجەمان کردووە. ئێستا چاوەڕوانی ئەنجوومەنی وەزیرانین".  سالار عەزیز باسی لەوەکرد، ئەو کەمئاوییەی ئەمساڵ رووبەڕووی ناوچەکەیان بووەتەوە لەوەی ساڵانی پێشتر جیاوازە و دەڵێت، "  هەموو کاتێک لە وەرزی هاوین گەرمیان رووبەڕووی وشکەساڵی و کەمئاوی دەبێتەوە، بەڵام ئەوەی ئەمساڵ قورسە و کۆنترۆڵکردنی زەحمەتە".  رووباری سیروان لە زنجیرە چیاکانی زاگرۆس لە رۆژھەڵاتی کوردستانەوە لە نزیک سنە سەرچاوە دەگرێت، سیروان درێژییەکەی لە ھەردوو دوو دیوی کوردستان و عێراق دەگاتە ٤٤٥ کم.   کەمبوونەوە و دابەزینی ئاستی ئاو لە سیروان، کەمئاوی لە هەڵەبجەوە تاوەکو دەربەندیخان و لەوێشەوە بۆ سنووری دیالە دروستدەکات. نزیکەی ٢٠٠ هەزار دۆنم زەویی کشتوکاڵ پشت بە ئاوی سیروان دەبەستێت، بەنداوی دەربەندیخانیش بە رێژەی ٧٥ % ئاوی خۆی لە رووباری سیروان وەردەگرێت.  حامد جومعە، بەڕێوەبەری ئاوی ژێرزەویی گەرمیان بە تۆڕی میدیایی رووداوی گوت، "هێشتا ئاستی ئاوی ژێرزەوی باشە و زۆر کاریگەر نەبووە. بەپێی ئەو پێوانەی کە مانگی ئایار کردوومانە، لەو کاتەدا ئاوی ژێرزەوی لە گەرمیان نزیک بە مەتر و نیوێک دابەزیبوو، لەم مانگەدا پێوانەی دیکەی بۆ دەکەین و بەئومێدی ئەوەی زیاتر دانەبەزی بێت".  بەپێی ئامارەکانی بەڕێوەبەرایەتیی ئاوی ژێرزەوی لە گەرمیان، لەو ناوچەیە هەزار و ٧٣٧ بیر هەن، ١٠٥٨ یان کشتوکاڵی و ٥٠٢ یان بۆ خواردنەوە بەکاردەهێندرێن و ١٧٧ یان بیری پڕۆژەکانن.   لەنێوان عێراق و ئێراندا ٤٢ رووبار، لق و زێی ئاوی هەن، هەندێکجار ئەو رووبارانە بە تەواوی وشک دەبن، گرنگترینیان زێی بچووک و رووباری سیروان، ئەڵوەند، چەمی هەواسان و قۆرەتوون.