لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکەشی دەکات، باس لە کێشە ناوخۆییەکانی یەکێتیی نیشتمانیی کوردستان کرا کە هەریەکە لە د. فایەق گوڵپی، نووسەر و چاودێری سیاسی و سەمەد زەنگەنە، کادیری یەکێتی و چاودێری سیاسی تێیدا بەشدار بوون.  سەمەد زەنگەنە، کادیری یەکێتیی نیشتمانیی کوردستان و چاودێری سیاسی بە رادیۆی رووداوی راگەیاند: "من لەو باوەڕەدام کە ئێستا ململانێکانی هاوسەرۆکانی یەکێتی گەیشتوونەتە بنبەست. کێشەکان لەسەر هێز و دەسەڵات نین، چونکە هەردووکیان هێز و دەسەڵاتیان هەبوو، بەڵکو لەسەر ناوەندێتی و چەقی بڕیارن. یەکێک لە رێگەچارەکان ئەوەیە کە دەسەڵاتەکانی ئەنجوومەنی باڵای بەرژەوەندی زیاد بکرێن. "  د. فایەق گوڵپی، نووسەر و چاودێری سیاسییش گوتی: "دەبوو بافڵ تاڵەبانی ئەو گۆڕانکارییانەی لە رێگەی راگەیاندنەوە نەکردنایە، بەڵکو لە رێگەی کۆبوونەوەی مەکتەبی سیاسییەوە یان کۆنگرەیەکەوە بووایە. یەکێتی هەر وابووە، لەوەتی هەبووە هەرکەس هەڵەی کردووە لیژنەی لێکۆڵینەوەی بۆ دروست نەکراوە و بە گوێرەی پەیڕەوی ناوخۆ سزانەدراوە. جاران یەکێتی هێزێکی بەهێز بوو و دەیتوانی بەرگەی ئەو کێشانەی خۆی بگرێت و هەستێتەوە، بەڵام ئێستا ئەم یەکێتییە وەکو ئەو کاتە نییە و رکابەری هەیە. دەبێت بۆ چارەسەرکردنی کێشەکان واز لەم شێوازە بهێنن. "  تاوەکو ئێستا لە کێشەکانی ئەم دواییەی یەکێتیی نیشتمانیی کوردستاندا ئەنجوومەنی باڵای بەرژەوەندیی ئەو حیزبە هیچ گوتە و راگەیێندراوێکی فەرمیی نەبووە.   سەمەد زەنگەنە گوتی: "دەسەڵاتەکانی ئەنجوومەنی باڵای بەرژەوەندیی یەکێتی لە چەند خاڵێکی لاستیکیدا داڕێژراون؛ هیچ دەسەڵاتێکی جێبەجێکاری لەو ئەنجوومەنەدا نییە، تەنیا کاریان پێشنیاز و راسپاردەیە بۆ سەرکردایەتی. ئێستا کە ئەو ئەنجوومەن هیچ رۆڵێکی نییە، هەر بەهۆی ئەو دەسەڵاتانەوەی کە بۆی دیاری کراوە ناتوانێت رۆڵی هەبێت. "  د. فایەق گوڵپی گوتی: "ئەم کێشانەی ناو یەکێتی هەندێک کەس و حیزب پێیان خۆشە. جگە لە شێخ نەهرۆ کەسنەزانی و مامۆستا عەلی باپیر، لە کاتی کێشەکانی ناو یەکێتیدا کەس سەردانی بەرپرسانی یەکێتیی نەکرد بۆ ئەوەی ئاشتەواییەکیان لەنێواندا دروست ببێت. هیوادارم بێدەنگیی ئەنجوومەنی باڵای بەرژەوەندییەکانی یەکێتی بۆ لایەنگری لە یەکێک لە دوو لایەنی کێشەکەی ناو حیزبەکەیان نەبێت. "  لە مانگی حوزەیرانی ساڵی ١٩٧٦ یەکێتیی نیشتمانیی کوردستان ساڵێک دوای دامەزراندنی چەند مەفرەزەیەکی پارتیزانیی دروست کردن و دواتر یەکەم کۆبوونەوەی کۆمیتەی سەرکردایەتی لە کوردستان لە ١٩٧٧/٠٨/٣١ کرا و ١٢ رۆژی خایاند. لە کۆبوونەوەکەدا جەلال تاڵەبانی بە سکرتێری گشتی دیاری کرا.  د. فایەق گوڵپی گوتی: "یەکێتی لە ١٩٧٦ ـەوە سێ جیابوونەوەی گەورە و چەندین جیابوونەوەی بچووک تێیدا روویداوە و دەیان کادیر دانیشتوون یان چوونەتە ئەوروپا یان ناو حیزبەکانی دیکەوە. ئەمە مانای وایە گرفتێک لە سیستەمی بەڕێوەبردنی یەکێتیدا هەیە. دیارە ئەمانەی ئێستایش هەر لەسەر شێوازی هەڵەکانی رابردوو دەیانەوێت کێشەکان چارەسەر بکەن. "  سەمەد زەنگەنە یاش باسی لەوە کرد: "کێشەکانی پێشووی ناو یەکێتی زۆربەیان لەسەر جیاوازیی بیروڕا بوون، بەڵام ئەوەی ئەمجارە جیاوازە، زیاتر کێشەیەکی خێزانییە لەنێوان دوو ئامۆزادا کە دەبێت خۆیان چارەسەری بکەن. ئەگەر هەردووکیان نەگەیشتنە چارەسەر، دەبێت لە مەکتەبی سیاسی و سەرکردایەتی چارەسەر بکرێت. "  یەکێتیی نیشتمانی کوردستان لە هەشتاکانی سەدەی رابردوو لە شاخ چەندین کۆنفرانسی بەستوون، وەک کۆنفرانسی کۆمەڵە لە ساڵی ١٩٨٣ و ١٩٨٤. ھەروەھا کۆنفرانسی ھەردوو باڵی هێڵی گشتی و بزووتنەوەی سۆسیالیست دوای جیابوونەوەی بەشێکی بزووتنەوەی سۆسیالیست لە یەکێتی، لەو کۆنفرانسەدا یەکیان گرت و ناویان نا "یەکێتیی شۆڕشگێران" و یەکێتی بووە دوو باڵ: یەکێتی شوڕشگێران و کۆمەڵەی رەنجدەران.  دوای ١٧ ساڵ لە دامەزراندنی یەکەمین کۆنگرەی خۆی لە ١٩٩٢/٠١/٢٨ بەست، ھەردوو باڵی کۆمەڵە و یەکێتیی شۆڕشگێران توانەوە و بڕیاری یەکخستنی ھەردووکیان درا و جەلال تاڵەبانی بە سکرتێری گشتی هەڵبژێردرایەوە.  کۆنگرەی دووەمی لە ٢٠٠١/٠١/٣٠ و نۆ ساڵ دوای کۆنگرەی یەکەم لە سلێمانی بەسترا و دیسان مام جەلال وەک سکرتێری گشتی هەڵبژێردرایەوە. هەروەها دوای ٩ ساڵ و لە ٢٠١٠/٠٥/٠١ دا کۆنگرەی سێیەمی بەست و مام جەلال بووەوە سکرتێری گشتی.  جیابوونەوەی نەوشیروان مستەفا و ژمارەیەک لە سەرکردەکانی دیکەی یەکێتی و دروستکردنی بزووتنەوەی گۆڕان لە ٢٥ ـی تەمموزی ٢٠٠٩، بەشێکی زۆری بنکە جەماوەرییەکەی دابەشکرد و باڵێکی گەورەی یەکێتی جیابووەوە.  دواتریش بەهۆی نەخۆشکەوتنی مام جەلال ناکۆکیی نوێ لەنێو یەکێتیی نیشتمانیی کوردستان سەری هەڵدایەوە و تاوەکو لە ١ ـی ئەیلوولی ٢٠١٦ دا ناوەندی بڕیار دروست بوو کە کۆسرەت رەسوول و بەرهەم ساڵح، جێگرانی یەکەم و دووەمی سکرتێری گشتیی یەکێتیی نیشتمانیی کوردستان سەرپەرشتییان دەکرد و ژمارەیەک ئەندامی مەکتەبی سیاسی و سەرکردایەتی تێیدا بوون.   دواتر بەرهەم ساڵح بە تەواوی وازی لە یەکێتی هێنا و لە هەڵبژاردنی ١٢ ـی ئایار وەک قەوارەی هاوپەیمانی بۆ دیموکراسی و دادپەروەری بەشداریی کرد و دوو کورسیی بە دەست هێنا.  ئێستا یەکێتیی نیشتمانیی کوردستان بەپێی دوایین هەڵبژاردن ١٨ کورسیی بۆ پەرلەمانی عێراق بە دەست هێناوە، لە پەرلەمانی کوردستانیش لە هەڵبژاردنی ٢١ی ئەیلوولی ٢٠١٨ دا ١٨ کورسیی بە دەست هێنا.  رۆژی ٢٠١٩/١٢/٢١ بەبەشداریی زیاتر لە هەزار ئەندام کۆنگرەی چوارەمی یەکێتیی نیشتمانیی کوردستان لەژێر ناوی "کۆبوونەوەی نوێبوونەوە" لە شاری سلێمانی دەستی پێکرد و دوو رۆژی خایاند.