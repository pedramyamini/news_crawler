ئەمڕۆ چوارشەممە ٢٨ - ٠٧ - ٢٠٢١ لە کۆنگرەی رۆژنامەڤانیی لیژنەی باڵای بەرەنگاربوونەوەی کۆرۆنا، عەلی تەتەر، پارێزگاری دهۆک ئاماژە بە بەرزبوونەوەی تووشبووانی کۆرۆنا لە پارێزگاکەدا و رایگەیاند، "داوا لە هەموو ئەو کەسانە دەکەین کە سەردانی پارێزگاری دهۆک دەکەن، پابەندی رێنوێنییە تەندروستییەکان بن". پێویستە سەردانکردنی هەموو شوێنەکان بە دەمامکەوە بێت.     لە بەشێکی دیکەی قسەکانیدا پارێزگاری دهۆک ئاماژەی بەوە دا، "دامودەزگە پەیوەندیدارەکانمان راسپاردووە رێکارەکان جێبەجێبکەن، ئەو کەسەی سەرپێچی بکات، سزا دەدرێت". هەروەها داوا لە دەزگا میدیاییەکان دەکات کە هاوکاریی لایەنە تەندروستییەکان بکەن لە هۆشداریدان و رێنوێنیکردنی خەڵک.  د. ئەفراسیاب مووسا، بەڕێوەبەری گشتیی تەندروستیی دهۆک رایگەیاند، ژمارەیەکی بەرچاوی منداڵ و گەنج لە دهۆک تووشی کۆرۆنا بوون و لە ماوەی ٢٤ کاژێری رابردوودا ١٥١٧ تووشبووی کۆرۆنا لە پارێزگاکە دەستنیشانکراون و ١٢ کەسیش بەهۆی کۆرۆناوە گیانیان لەدستداوە.  بەپێی دوایین ئاماری وەزارەتی تەندروستی لە ٢٤ کاژێردا، زۆرترین تووشبووی کۆرۆنا لە هەرێمی کوردستان لە پارێزگای دهۆک بووە. لە کۆی سێ هەزار و ٢٥٠ تووشبوو لە سەرجەم پارێزگاکانی هەرێمی کوردستان هەزار و ٣٦٤ تووشبوویان لە پارێزگای دهۆک بوون.   لە لایەکی دیکەوە رۆژی سێشەممە ٢٧ - ٠٧ - ٢٠٢١ د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا بڕیارەکانی لیژنەی باڵای رووبەڕووبوونەوەی کۆرۆنای راگەیاند و ئاماژەی بەوە کرد، "ناچارین رێکارەکان تووندتر بکەین. " دەبێت هەموو فەرمانبەران ڤاکسین وەربگرن، رێگە بە هیچ گەشتیارێکیش نادرێت بەبێ وەرگرتنی ڤاکسین بێتە هەرێمی کوردستان.  بە گوتەی جووتیار عادل، گوتەبێژی حکومەتی هەرێمی کوردستان پێویستە هەموو فەرمانبەرانی حکومەت ڤاکسین وەربگرن و بە ماسکەوە دەوام بکەن، هەر فەرمانبەرێکیش جێبەجێی نەکات، رێکاری دژ دەگیرێتەبەر.  جووتیار عادل، گوتەبێژی حکومەتی هەرێمی کوردستان رایگەیاند، بڕیارەکان لە بەرژەوەندیی هاونیشتمانیانە، بەڵام ئاماژەی بەوەشکرد، دۆخی کۆرۆنا لە هەرێمی کوردستان مەترسیدارە و لە رەنگی نارنجییەوە بۆ رەنگی سوور دەڕۆین. گوتیشی، "ئەگەر دۆخەکە خراپتر ببێت و تەشەنە بکات، ئەوا هەموو بژارەکان بە قەدەخەی هاتووچۆی گشتییەوە لەبەردەستی لیژنەکەیە. "