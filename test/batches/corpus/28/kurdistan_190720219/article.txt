لەبارەی لێبڕینی مووچە ئەو سەرچاوەیە بە رووداوی گوت، "یان لێبڕینی مووچە نامێنێت یان لێبڕینەکە زۆر کەمدەکرێتەوە. "  رۆژی شەممە گوتەبێژی حکومەتی هەرێمی کوردستان بە رووداوی راگەیاند، هەموو هەوڵی حکومەت بۆ ئەوەیە لێبڕینی مووچە نەهێڵێت و تاوەکو کۆتایی هەفتەش بڕیاری کۆتایی لەوبارەیەوە دەدرێت.  د. جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، "کاری لەپێشینەی حکومەت دابەشکردنی مووچەیە بەبێ لێبڕین، بەمەرجێ بەغدا بەردەوام بێت لە ناردنی ٢٠٠ ملیارەکە، نەک مانگێک بدرێت و دواتر بەربەستی بۆ دروستبکرێت. "  رۆژی ١١ ـی ئەم مانگە، سەرچاوەیەک لە حکومەتی هەرێمی کوردستانەوە بە تۆڕی میدیایی رووداوی راگەیاند، بڕی ٢٠٠ ملیار دینار کە حکومەتی عێراق بڕیاری لەسەر دابوو بۆ هەرێمی کوردستانی بنێرێت، خرایە سەر هەژماری بانکیی حکومەتی هەرێمی کوردستان. دواتر وەزارەتی داراییش بەفەرمی بڵاویکردەوە.   وەزارەتی دارایی و ئابووریی هەرێمی کوردستان رۆژی ٢٧ - ٦ - ٢٠٢١ دەستی بە دابەشکردنی مووچەی حوزەیرانی ٢٠٢١ی کرد و بڕیاربوو لە هەفتەیەکدا مووچەی سەرجەم وەزارەتەکان دابەشبکرێت، بەڵام تاوەکو شەممە ٣ی تەمموز تەنیا مووچەی چوار وەزارەت دابەشکرا، ئەوانیش وەزارەتەکانی تەندروستی، پێشمەرگە، ناوخۆ، دارایی و ئابووری بوون. دواتر دابەشکردنی مووچە راگیرا. ١٠ مانگیش وەزارەتی دارایی دوایین خشتەی مووچەی راگەیاند.  پێشتر عەلی حەمەساڵح، پەرلەمانتاری کوردستان و سەرۆکی لیژنەی وزە و سامانە سرووشتییەکان لە پەرلەمانی کوردستان بە تۆڕی میدیایی رووداوی راگەیاند، ئەم مانگە بە داهاتی نەوتی و ناوخۆ لەگەڵ ئەو پارەیەی لە بەغداوە هاتووە، دەتواندرێت مووچە بەبێ لێبڕین دابەش بکرێت.   لەلایەکی دیکەوە، محەممەد سەعدەدین، بڕیاردەری لیژنەی دارایی پەرلەمان دەڵێت، "لێبڕینی مووچە لەم مانگەوە کەمدەبێتەوە و چاوەڕوان دەکرێت بۆ مانگەکانی داهاتووش زۆر زیاتر کەمببێتەوە، بە مەرجێک حکومەتی عێراق بەردەوام بێت لە ناردنی ٢٠٠ ملیارەکە. "  بە گوتەی بڕیاردەری لیژنەی دارایی پەرلەمان، حکومەتی هەرێمی کوردستان ناتوانێت لەم مانگەوە لێبڕینی مووچە بەتەواوەتی نەهێڵێت، چونکە قەرزی لەسەرە.