لە خانەقین خوێندنی کورد بەرەو لەنێوچوونە و تادێ کۆچی کورد لە شارەکە بەرەو زیادبوون دەچێت.  سەمیر موبارەک، خاوەن دووکان بە تۆڕی میدیایی رووداو گوت "جاران دۆخەکە باشتر بوو، زۆرێک لە هاوڕێکانمان ئێستا نەماون یان کۆچیان کردووە بۆ دەرەوەی وڵات یان شارەکەیان جێهێشتووە، هۆڵی خوێندن لەم شارە هەبووە ٢٥ بۆ ٣٠ قوتابیی تێدا بووە، ئێستا تەنیا دوو قوتابیی هەیە و رەنگە ساڵێکی دیکە ئەوەش نەمێنێت".  بەپێی ئامارەکانی سەنتەری هاوئاهەنگیی پۆلیسی دیالە، لە ماوەی حەوت مانگی رابردوودا داعش ٨٣ کردەوەی چەکداریی لە سنووری خانەقین ئەنجامداوە، کە زۆربەی کردەوەکان گوند و ناوچە کوردییەکان تێیاندا کراوەتە ئامانج.  ئەکرم ساڵح، بەپرسی لقی ٢٢ی گەرمیانی پارتی دەڵێت "کورد زۆربەی پۆستەکانی لەدەستداوە، بەتایبەتی لە شارۆچکەی گوڵاڵە و قەرەتەپە و سەعدیە و لە ناو خانەقینیش گوشارێکی زۆر لەسەر بەڕێوەبەرە کوردەکان هەیە، بۆیە کورد لەو ناوچانە رۆژ لەدوای رۆژ پێگەی بەرەو لاوازی دەچێت".  ١١ سەرایە و فەوجی حەشدی شەعبی، لە سنووری خانەقینن و دۆسیەی ئەمنیی ناوچەکەیان لە دەستە، لەگەڵ ئەوەشدا تادێ جموجۆڵەکانی داعش مەترسی لەسەر ناوچە کوردەکان دروست دەکات و بەو هۆیەوە دانیشتووانی زیاتر لە ٣٠ گوندی کورد ناوچەکەیان جێهێشتووە.  عەدنان مەنسوور، بەرپرسی نووسینگەی خانەقینی ماددەی ١٤٠ ئاماژە بەوە دەکات "حەشدی شەعبی ناتوانێت خانەقین بپارێزێت، چونکە ئەوانە شارەزای ناوچەکە نین، ئەوانەی هاتوو خنەڵکی بەسرە، دیوانییە، نەجەف و کەربەلان، بە رۆژ بە ناسنامەی حەشدی شەعبی لەنێو خانەقینن و بە شەویش لەگەڵ چەکدارانی داعشن، ئەمەش کارێکی ئاشکرایە و هەموو کەسێک دەزانێت".  بەپێی ئامارەکانی نووسینگەی ماددەی ١٤٠، کورد تاوەکو پێش ١٦ی ئۆکتۆبەری ٢٠١٧ بە رێژەی ٦٧ % زۆرینەی دانیشتووانی خانەقینی پێکدەهێنا، بەڵام ئێستا لە ٤٢ % تێپەڕ ناکات.