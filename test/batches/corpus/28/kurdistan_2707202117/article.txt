دوانیوەڕۆی ئەمڕۆ سێشەممە، عەلی جەمال قدوری، گوتەبێژی پۆلیسی گەرمیان بە تۆڕی میدیایی رووداوی راگەیاند،  بەشێك لە مووچەی پۆلیسی  دارستان و ژینگەی كفری دزراوە، ئەمەش دوای ئەوەی ئەو لیژنەی  مووچەكەی وەرگرتووە، لەنێو دوو ئۆتۆمبێلدا مووچەكەیان داناوە، لەكاتی  نانخواردنیان لە چێشتخانەیەك پارەی نێو ئۆتۆمبێلێكیان دزراوە.   بەپێی زانیارییەکانی رووداو، پارەکە لە یەکێک لە چێشتخانەکانی قەزای کەلار دزراوە.   رووداوەکە بە گوتەی گوتەبێژی پۆلیسی گەرمیان کاتێک بووە، ئەو لیژنەیە چوونە لە بانکی کەلار مووچەی پۆلیسی دارستان و ژینگە بهێننەوە، لەکاتی نانخواردنیش لەو چێشتخانەیە، بەشێک لە پارەکە کە ٤٠ ملیۆن دینار بووە، دزراوە.    گوتەبێژی پۆلیسی گەرمیان ئەوەشی خستەڕوو، تاوەكو ئێستا لەسەر ئەو  رووداوە هیچ کەسێک دەستگیرنەكراوە، بەڵام پۆلیس دەستی بە لێكۆڵینەوە  كردووە.     بەپێی زانیارییەکانی رووداو کە لە سەرچاوەیەکی پۆلیسی گەرمیانەوە دەستی کەوتووە، لە یەکێک لە بازگەکان کەسێک بە بڕێک پارەوە دەستگیرکراوە و لێکۆڵینەوەی لەگەڵدا دەکرێت کە ئایا ئەو کەسە پارەکەی بردووە یان پەیوەندی بە رووداوەکەوە نییە.   سەرچاوەیەكیش لە بانكی كەلار بە تۆڕی میدیایی رووداوی راگەیاند، "تەواوی مووچەكە ١٤٠ ملیۆن  دینار بووە. "