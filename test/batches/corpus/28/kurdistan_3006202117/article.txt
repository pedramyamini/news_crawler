هاوژین عوسمان، گوتەبێژی بەڕێوەبەرایەتیی باخچەکانی سلێمانی بە رادیۆی رووداوی راگەیاند "ئەو پارەیەی حکومەت دابینیکردووە، ئەگەر ٧٥ % ـی بە خۆمان بدات، نەک ئەوەی هەمووی بە کۆمپانیاکان بدات، خۆمان دەتوانین زۆر باشتر لەوان ئاوی پارک و باخچەکان بدەین. ئێمە ستاف و ئەندازیاری هێندە کارامان هەیە کە دەتوانن ئەم کارە لە سەرووی ئاستی خۆیەوە جێبەجێ بکەن. تێناگەین بۆچی بودجەکە بۆ سەرۆکایەتیی شارەوانیی سلێمانی نانێرێت؟ با خۆیان کارمەندی بۆ بگرن و پارەکە خەرج بکەن".  مەعرووف مەجید، هاوسەرۆکی بۆردی رێکخراوە ژینگەییەکانی سلێمانی - هەڵەبجە بە رادیۆی رووداوی گوت "چ گرنگییەکی تێدایە کە حکومەت ئاودانی باخچەکان بداتە کۆمپانیاکان، لەکاتێکدا خۆی دەتوانێت بیکات؟ بە بەرپرسێکم گوت: دەکرێت ئەو پارەیەی حکومەت بە یەک ساڵ گرفتی چەند ساڵێکتان کۆتایی پێبهێنێت، سێ ملیار دیناری بدەن بە هەڵکەندنی بیر و کڕینی چەند تانکەرێک، دوایی هەموو رۆژێک ئاو مەدێرە و با دوو - سێ رۆژ جارێک بێت، ئەوکاتە بۆ ساڵی داهاتوو پێویستت بە گواستنەوەی ئاو نابێت. کەچی بەرپرسەکە گوتی: نا، بە قوربانت بم، ئەم قسەیە مەخەنە راگەیاندنەکانەوە، ئاخر کێ بەردەوامیی پێ بدات؟ کێ گاز بکڕێت؟ کێ رۆنی ئۆتۆمبێل بگۆڕێت؟ کێ تایە بکڕێت؟ گوتم: یانی ئەمەی کە تۆ دەیڵێیت راکردنە لەو کارە. من پێموایە حکومەت ١٠٠ % کەمتەرخەمە و لەخوار ئەوانیشەوە هەندێک کەس کە کارەکان بەڕێوەدەبەن بەشێکیان کەمتەرخەمن".  ٢٣ی نیسانی ٢٠٢١ مه‌سرور بارزانی، سه‌رۆكی حكومه‌تی هه‌رێمی کوردستان له‌كاتی دانانی بەردی بناخەی پرۆژەی بەبازاڕکردنی گەنمی جووتیاران له سلێمانی، ته‌رخانكردنی زیاتر لە چوار ملیار دیناری بۆ سه‌وزاییەکانی سلێمانی راگه‌یاند.  گوتەبێژی بەڕێوەبەرایەتیی باخچەکانی سلێمانی گوتی "لە ٢٠٢١/٠٤/١٥ ـەوە باخچەکانی هەولێر کاری پارە تەرخانکردنی تەواوبووە، کارەکانی جێبەجێ کراوە. ئەی بۆچی بۆ سلێمانیی ناکەن؟ هۆکارەکەی نازانم! شارەوانیی هەولێر بڵاویکردەوە کە ئەمساڵ بایی سێ ملیار دینار پرۆژەیان هەبووە. ئێمە سێ ساڵە بایی سفر دینار پرۆژەمان هەیە. شارەوانیی هەولێر بەبێ ئەم رۆتیناتە پارەیان بۆ خەرجدەکرێت".  هاوسەرۆکی بۆردی رێکخراوە ژینگەییەکانی سلێمانی - هەڵەبجە ئاماژە بەوە دەکات "سەرۆکی حکومەت کە باڵادەستترین دەسەڵاتە لە حکومەتدا و واژۆ لەسەر خەرجکردنی پارە بۆ پرۆژەیەک بکات و، دوای مانگێک و نۆ رۆژ ئەو پارەیە نەگەیشتبێتە شوێنی خۆی، ئایا نابێت سەرۆکی حکومەت بپرسێت کە ئەم گرفتە لە کوێدا دروستبووە؟ من گەیشتوومەتە ئەو بڕوایەی کە بەشێکی دواکەوتنی ناردنی پارەکە بەهۆی رۆتیناتی ناو سلێمانییەوەیە. پارێزگاری سلێمانی و سەرۆکی شارەوانی لە ماوەی چەند رۆژدا توانیویانە وەڵامی نووسراوەکەی وەزارەتی دارایی و شارەوانی بدەنەوە؟ "  لە رۆژی ٧ی ئایاری ٢٠٢١ ـدا لە نووسراوێکدا سه‌رۆكایه‌تیی دیوانی ئه‌نجوومه‌نی وه‌زیران کە بۆ وەزارەتی دارایی ناردووە، رەزامەندیی لەسەر خەرجکردنی بڕی چوار ملیار و ٥٢٧ ملیۆن دینار بۆ "هەواری شار، بلواری ٦٠ مەتریی مەلیك مەحموود و بلواری سلێمانی - تاسڵوجە" دەربڕی.  هەڤاڵ ئەبوبەکر، پارێزگاری سلێمانی بە رادیۆی رووداوی راگەیاند "نووسراوەکە چووەتە وەزارەتی دارایی و لەوێ تەواوکراوە. بەهۆی ئەو دانیشتنانەی حکومەت لەگەڵ پەرلەماندا دواکەوتووە کە بنێردرێتەوە بۆ خەزێنەی سلێمانی".  ئەمساڵ بەهۆی کەمبارانی و وشکەساڵییەوە، مەترسی لەسەر وشکبوونی بەشێکی زۆری سەوزاییەکانی ناو شار و شارۆچکەکانی هەرێمی کوردستان هەیە، بەتایبەتی شاری سلێمانی کە بودجەی ئاودانیان تاوەکو ئێستا بەردەست نییە.  هاوژین عوسمان باسی لەوەش کرد، "ئێمە پێنج ساڵە رووبەڕووی کەمیی بودجە بووینەتەوە کە ناتوانین ئاو بە تانکەر دابینی بکەین. لە مانگی ٦ ـدا هەموو رۆژێک بۆ ئاودانی پارک و باخچەکانی سلێمانی پێویستمان بە ملیارێک لیتر ئاوە. ئەمەیش بڕێکی زۆرە و نە بە سەرۆکایەتیی شارەوانی نە بە فەرمانگەی ئاو و نە بە بەڕێوەبەرایەتیی باخچەکان تەنکەر بۆ گواستنەوەی ئەو  ئاوە زۆرە دەگیردرێت. لە مانگەکانی ٧ و ٨ ـدا هەموو رۆژێک پێویستمان بە سێ ملیار لیتر ئاوە. لە ٢٠٢٠/٠٦/٢٠ ـەوە کۆمپانیا بەهۆی ئەوەی بودجەی بۆ دابین نەکرا، بلواری تاسڵوجەی جێهێشتووە. ئەوەش هاتووەتە ئەستۆی ئێمە. ئێمەیش خزمەتی ناکەین؛ نە بودجەمان هەیە، نە کارمەند و نە ئامێری پێویست. ئەو بلوارە رووبەرەکەی نزیکەی ٢٠٠ هەزار مەتر دووجایە".  لە سلێمانی ٥٤٢ باخچە و ١٢ پارک هەن کە ژمارەیەکی زۆر درەختیان تێدایە، جگە لەو درەختانەی لە ناوەندی شەقامەکاندان. دوای ٣٧ رۆژ لە بڕیاری خەرجکردنی پارە بۆ باخچە و بلوارەکانی سلێمانی، تاوەکو ئێستا ئەو پارەیە خەرج نەکراوە و شارەوانیی سلێمانی داوادەکات هەرچی زووە پارەکە خەرج بکرێت.