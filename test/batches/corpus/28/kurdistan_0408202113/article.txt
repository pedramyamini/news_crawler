خەدیجە عەبدولجەبار، سەرۆکی لیژنەی شارەوانی لە ئەنجوومەنی پارێزگای سلێمانی بە رووداوی راگەیاند، "بەپێی پرۆژە پەسندکراوەکە، هیچ کەسێک کە ماڵی لەو گەڕەکانە بێت، ناتوانێت بە ئارەزووی خۆی خانووەکەی دەستکاری بکات، تەنانەت ئەگەر بیەوێت نۆژەنیشی بکاتەوە، بەپێی بڕیارەکە شارەوانی جۆری خشت و دیزاینی دانانی خشت و چوارچێوەی پەنجەرە و دەرگاکان و رووکاری دەرەوەی باڵەخانەکەی بۆ دیاریدەکات".  کانێسکان گەڕەکێکی کۆنی سلێمانییە و تەمەنی زیاتر لە ٢٠٠ ساڵە، ٢٥ خانوو لە خانووە هەرە کۆنەکانی رووخێندراون و کراونەتە گەراجی ئۆتۆمبێل.  سەرمایەدارێکی شاری سلێمانی ١٢ خانووی لەو گەڕەکە و ١٢ خانووی لە گەڕەکی دارە سووتاوەکە کڕیوەتەوە و دەیەوێت کۆڵانێکی هاوبەشیان لێ دروستبکات، کە سەرجەم خانووەکان لەسەر تەلارسازی بنیاتنراوی خانووە کۆنەکانی شار بنیات بنێتەوە تاوەکو پارێزگاری لە مێژووی تەلارسازی بکات.  زاهیری کەریمە رەش، سەرمایەدارێکی سلێمانییە، باس لەوە دەکات "بەپێی ئەو پلانەی دامناوە بۆ پرۆژەکەم، کۆڵانێکی کلاسیکی دروستدەکەم، کە دەمەوێت مێژووی شارەکەم بە زیندوویی بهێڵمەوە و نەوەی نوێمان بزانن کە خانووەکانی باب و باپیرانیان چۆن بووە و لە کوێ ژیاون".  شوێنەوارناسان گلەیی لە حکومەت دەکەن کە بڕیاری پاراستنی خانوو و شوێنە کەلەپووری و شوێنەوارییەکان جێبەجێ ناکات. شوان محەممەد کە شوێنەوارناسە، ئەوەی خستەڕوو، "بڕیارەکان بۆ پاراستنی شوێنەوار و خانووە کەلەپوورییەکان دەرکراوە، بەڵام هیچ کامیان بە تەواوەتی جێبەجێ نەکراون، نەتوانراوە خانووەکان بپارێزن".  تەمەنی سلێمانی ٢٣٧ ساڵە، بابانییەکان لە بنیاتنانەکەیدا تەلارسازییەکی نوێی کوردییانەیان بۆ تەلار و خانووەکان بنیاتناوە، بەڵام دوای کەمتر لە نیو سەدە لە بە کەلەپووربوونی خانووەکانی شار، هێدی هێدی خەریکە هیچ باڵەخانەیەکی بنیاتنراوی مێژوویی لە سلێمانی بە پێوە نامێنێت.