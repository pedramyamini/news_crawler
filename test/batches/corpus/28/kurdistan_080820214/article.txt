ئومێد خۆشناو، پارێزگاری هەولێر بە تۆڕی میدیایی رووداوی راگەیاند، "ئەمڕۆ یەکشەممە، کێشەی کەمئاوی زۆربەی گەڕەکەکانی شاری هەولێر چارەسەر دەبێت، بە تایبەت ئەو گەڕەکانەی بەهۆی شێلووبوونی ئاوەوە بێئاو بووبوون، بەڵام تاوەکو کۆگاکانی ئاو پڕدەبنەوە، چەند کاژێرێک کاتمان پێویست دەبێت".  ئومێد خۆشناو گوتی: "هەوڵماندا ئەگەر ئاوی شێلووشبێ، ئاو بۆ هاونیشتمانییان بەربدەینەوە، بەڵام ماتۆرەکان توانای هەڵدانی ئاوی شێلوویان نەبوو، بۆیە ناچاربووین چاوەڕێ بکەین".  پارێزگاری هەولێر ئاماژەی بەوەکرد، لە ٣٠ ساڵی رابردوودا یەکەمجارە هەولێر تووشی کێشەی شێلووبوونی ماوەدرێژی ئاو دەبێت.  دوێنێ شەممە نەبەز عەبدولحەمید، قایمقامی قەزای ناوەندیی هەولێربە تۆڕی میدیایی رووداوی راگەیاندبوو، ئەمساڵ وشکەساڵییەکی زۆر تووندە، وشکەساڵییەکەش تەنیا لە عێراق نییە، بەڵکو وڵاتانی دەوروبەریش ئەو وشکەساڵییە هەیە، دەتوانم بڵێم زیاتر لە ٤٠ بیر لەناو سنووری شاری هەولێر بە تەواوەتی وشکبوون، زۆربەی بیرەکان رێژەی ئاو تێیاندا زۆر دابەزیوە، کێشەی دابینکردنی کارەباش وایکرد پێدانی ئاو بە ماڵان کێشەی تێبکەوێت.  نەبەز عەبدولحەمید ئاماژەی بە گرفتێکی دیکەی کەمئاوی لە شاری هەولێر دا و گوتی: "لە ماوەی دوو بۆ سێ رۆژی رابردوو رێژەیەکی زۆر باران لە ناوچە شاخاوییەکان باری، ئەو ئاوەی بە زێی گەورەدا دێت ئاوەکە لێڵ و شێلوو بوو، ئەو شێلووبوونە بە ناچاری وای لە بەڕێوەبەرایەتیی ئاو و ئاوەڕۆکانی هەولێر کرد، پرۆژەی ئاوی ئیفراز رابگرن، تاوەکو پەکی نەکەوێت".  سەبارەت بە هەوڵەکانیان بۆ چارەسەرکردنی گرفتی کەمئاوی، قایمقامی قەزای ناوەندیی هەولێر گوتی: "ئەوەی کراوە بۆ دابینکردنی ئاو، بە دەیان بیر لێدراون لە رێگەی ئەو بودجەیەی لەلایەن سەرۆکایەتیی حکومەتەوە بۆ کەرتی ئاو تەرخانکراوە، هاوکات لە رێگەی چەندین دەزگای خێرخوازی چەندین بیر لێدراون".  نەبەز عەبدولحەمید بۆ چارەسەربوونی تەواوەتی گرفتی کەمئاوی دەڵێت: "کێشەی هەولێر بەتەواوەتی بە رێژەی ١٠٠ % کەی چارەسەر دەکرێت؟ کاتێک پرۆژەی ئیفراز چوار جێبەجێکرا، هەموو ئامادەکارییەکان بۆ جێبەجێکردنی ئەو پرۆژەیە تەواو کراوە، پرۆژەیەکی یەکجار گەورەیە، کۆمپانیای بای وەتەر - ی بەریتانی جێبەجێی دەکات، بەڵام بەهۆی بارودۆخی دارایی، ئەو بارودۆخە سیاسی و ئەمنیەی بەسەر کوردستاندا هاتووە لە ساڵانی رابردوودا، ئەمە وایکرد جێبەجێکردنی پرۆژەکە دوابکەوێت. ئەو پرۆژەیە هەر کاتێک جێبەجێکراو تەواوبوو، شاری هەولێر بە دەوروبەریشەوە بە تەواوەتی کێشەی ئاوی نامێنێت".  نەبەز عەبدولحەمید ئاماژە بەوەش دەدات، سەرەڕای جێبەجێنەبوونی پرۆژەکە "بە بەردەوام بەدوای جێگرەوەدا بووینە بۆ کێشەی کەمئاوی و بۆ ئەو مەبەستەش بە دەیان بیر لێدراون و لێدانی بیریش بەردەوامە لە چەند گەڕەکێکی شاری هەولێر و دەوروبەری هەولێر".