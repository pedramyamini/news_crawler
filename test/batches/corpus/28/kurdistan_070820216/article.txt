محەممەد میرحاج، سەرۆکی شارەوانیی کۆیە بە رادیۆی رووداوی راگەیاند: "عەلوەی کۆیە نەدراوەتە کەرتی تایبەت، بەڵکو ساڵانە شارەوانی زیادکردنی ئاشكرای بۆ دەکات و ئەمساڵیش بۆ بەڕێزێک دەرچووە. ساڵانی پێشوو بە ٤٢ ملیۆن دینار دراوە، بەڵام ئەمساڵ زیادکردنەکە گەرموگوڕیی زۆری تێدا بوو و بە ١٢٠ ملیۆن دینار بڕایەوە. کرێی باریش زیاد نەکراوە و ئێمە وەکو شارەوانی چاودێری دەکەین، ئاگامان لێیەتی و لێپێچینەوەی یاساییش دەکەین. ئەوانەی لە زیادکردنەکەدا بەشدار بوون و بۆیان دەرنەچوو، دەیانەوێت کێشە دروست بکەن. "  سادق ئەسعەد، خاوەنی عەلوەی کۆیەیش گوتی: "رۆژانە کۆیە نزیکەی ١٠٠ تۆن میوە و سەوزەواتی بۆ دێت. لە پێنجووێنەوە کاڵەک، شووتی، تەماتە و خەیارمان بۆ دێت، لە سامەڕا و بەغداوە هەندێک میوەمان بۆ دێت، هەروەها میوە و بەرهەمی دەوروبەری کۆیەیشمان بۆ دێت. من کرێی بارم زیاد نەکردووە و لەو کەسەیشی وەردەگرم کە بەرهەمەکەی بۆ بار دەکەم و دەیبات بیفرۆشێت. "   بەپێی یاسایەک کە لە پەرلەمانی کوردستان دەرچووە، لە هەموو عەلوەکاندا کرێی بار بە رێژەی ١ % وەردەگیرێت. سەرۆکی شارەوانیی کۆیە دەڵێت: "پێشتر کرێی زۆر وەردەگیرا کە گەیشتووەتە ١٢ % کە لە جووتیار و بەقاڵیش وەرگیراوە. ئێستا تەنیا لە بەقاڵەکە وەردەگیرێت کە ١ % ـە. "