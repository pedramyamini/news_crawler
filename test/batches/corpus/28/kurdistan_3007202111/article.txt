ئەمڕۆ هەینی ٣٠ - ٠٧ - ٢٠٢١ سەرۆکایەتیی هەرێمی کوردستان راگەیێندراوێکی بڵاوکردەوە و تێیدا ئاماژە بە پەیوەندیی تەلەفۆنی نێچیرڤان بارزانی و سەلاحەدین بەهائەدین دا و رایگەیاند، نێچیرڤان بارزانی وێڕای ده‌ربڕینی هاوخه‌می له‌گه‌ڵ سه‌لاحه‌دین به‌هائه‌دین و خێزانەکەیان، هیوای خواستووە "خوای مه‌زن خوالێخۆشبوو به به‌زه‌یی و میهره‌بانیی خۆی شاد بکات و سه‌بووریی خێزان و که‌سوکاریان بدات. "  لە لایەکی دیکەوە سەرۆکایەتیی حکومەتی هەرێمی کوردستان رایگەیاند، مەسرور بارزانی، سەرۆکوەزیرانی هەرێمی کوردستان لە پەیوەندییەکی تەلەفۆنیدا پرسە و سەرەخۆشیی خۆی بە سەلاحەدین بەهائەدین راگەیاندووە و هیوای خواستووە "خوای مه‌زن گیانی خوالێخۆشبوو به بەهەشت شاد بکات و ئارامیش بە بنەماڵەکەیان ببەخشێت. "   نووسینگەی راگەیاندنی ئەمینداری گشتیی یەکگرتوو رایگەیاند، لە پەیوەندییەکی تەلەفۆنیدا د. بەرهەم ساڵح، سەرۆککۆماری عێراق پرسە و سەرەخۆشیی خۆیان ئاراستەی سەلاحەدین بەهائەدین کردووە.  هەروەها رێواز فایەق، سەرۆکی پەرلەمانی کوردستان پرسەنامەیەکی ئاراستەی سەلاحەدین بەهائەدین کردووە و رایگەیاندووە، "زۆر بەداخەوە ھەواڵی کۆچی دوایی خوشکی بەڕێزتان خاتوو (حەمیدە محەممەد بەھائەدین)مان پێگەیشت، بەم بۆنە خەمناکەوە پرسە و سەرەخۆشیی خۆمان ئاڕاستەی جەنابتان و بنەماڵە بەڕێزەکەتان دەکەین".  رۆژی پێنجشەممە ٢٩ - ٠٧ - ٢٠٢١ حەمیدە محەممەد بەهائەدین، خوشکی ئەمینداری گشتیی یەکگرتووی ئیسلامی کۆچی دواییکرد، لەو بارەوە نووسینگەی ئەمینداری گشتیی یەكگرتوو رایگەیاند، "لەبەر پارێزگاریی لە تەندروستیی خزمان و دۆستان و پابەندیی بە رێكارە تەندروستییەكانەوە، پرسە دانانێین و زەحمەتی خۆشەویستان نادەین و هیوادارین كە بە نزای خێر بۆ خوشكی کۆچکردووی جەنابی ئەمینداری گشتی هاوخەممان بن. "