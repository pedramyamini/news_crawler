عەلى عودەى حوسێن، تەمەن هەشت ساڵ و ئاوارەى پارێزگاى سەڵاحەدینە بەپێی زانیارییەکانی رووداو منداڵەکە لە خەودا بووە، دایک و باوکیان لە حەسرەتى منداڵەکانى دیکە ئەویان لەبیرچووەتەوە و هەڵهاتوون کاتێک ئاگرەکە کوژاوەتەوە بە مردوویى دەریان هێناوە.  ئەمڕۆ پێنجشەممە نزیک کاژێر ٣ی پاشنیوەرۆ پلاکی بەفرگری ماڵێک بەهۆی گەرما توایەوە ئاگری گرت. دواتر بەهۆى تەقینى بەرمیلێک نەوتەوە سێ خێمەى تەنیشتیان دەسووتێت و ئاگرەکە بەخێرایی تەشەنە دەکات و، سێ خێوەتی دیکەش سووتان. لەو کاتەدا خێزانێک کە خێوەتەکەیان سووتابوو هەڵدێن و، کوڕە هەشت ساڵانەکەیان کە لەو کاتەدا نووستبوو، بیردەچێت.   تۆفیق سەباح، شایەتحاڵێکی رووداوەکە دەڵێت، "یەکەمجار ئاگر لە ماڵى یەکەم کەوتەوە، بەڵام ئاگرکوژێنەوە دوور بوون، ئاویش  کەمبوو، تا سێ خێوەت نەسووتا ئاگرکوژێنەوە نەهات".  ناسیح نەسروڵا، شایەتحاڵێکی دیکەیە و دەڵێت، داوادەکەین کە چوار ئاگرکوژێنەوەمان بۆ زیاد بکەن، "بۆ ئەوەى هەرکات ئاگرى  دیکە کەوتەوە، زوو بیکوژێنینەوە، هەروەها لە نێوان هەر خێوەتێک چینکۆیەکمان بۆ دانێن بۆ ئەوەى ماڵەکان لە یەک جیا ببێتەوە و لە کاتى ئاگرکەوتنەوەدا، هەمووى نەسووتێت".  دواى رووداوەکە بەڕێوەبەرایەتیی کۆچ و کۆچبەران و وەڵامدانەوەى قەیرانەکانى پارێزگاى سلێمانى و کۆچ و کۆچبەرانى عێراق لقى سلێمانى، خێوەتی نوێ و پێداویستیى نێوماڵیان بۆ هەر چوار ماڵەکە دابین کرد، وا بڕیارە سبەى ماڵەکان وەک خۆیان دروستبکرێنەوە.  کەمپى ئاشتى زیاتر لە ١٨٠٠ خێزانى تێدایە بە گشتى دەکاتە زیاتر لە هەشت هەزار کەس، نزیکەى نیوەیان خەڵکى شەنگال و بەشێكی دیکەیان خەڵکی سەلاحەدینن.