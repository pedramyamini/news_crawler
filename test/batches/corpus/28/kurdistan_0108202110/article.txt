تاپۆکردن بە ناوی کەسانی بیانییەوە کە خاوەنی رەگەزنامەی عێراقی نەبن و عەرەبیش نەبن، واتە عەرەبی وڵاتانی چواردەوری عێراق، یاسایەکی تایبەتی هەیە.   ئاسۆ عومەر عوسمان، بەڕێوەبەری وردبینیی خانووبەرە لە بەڕێوەبەرایەتیی گشتیی تۆماری خانووبەرەی هەرێمی کوردستان بە رادیۆی رووداوی راگەیاند، بۆ نموونە کەسێکی بیانی بۆ تاپۆکردنی موڵک پێویستی بە رەزامەندیی چەند لایەنێک هەیە وەکو وەزیری ناوخۆ، وەزیری داد و وەزیری شارەوانی، هەروەها دەبێت ٣٠ کیلۆمەتر لە سنوورەکان دوور بن. جگە لە عەرەبی عێراقی، عەرەبی وڵاتانی کوێت، سعودیە و ئوردنیش یاسایەکی تایبەتیان هەیە کە رێکارەکانی کەمتر و ئاسانترە لە چاو تورکێک یان فارسێک.  بەشێک لە هاونیشتمانییان گلەیی ئەوەیان هەیە کە بۆ تاپۆی موڵکەکانیان لە فەرمانگەکاندا کاتێکی زۆریان پێدەچێت.   ئاسۆ عومەر عوسمان گوتی: "تاپۆکردنی خانوو لەلایەن هاونیشتمانییەکەوە دەکەوێتە سەر هێنانەوەی رەزامەندیی فەرمانگەکانی دیکە. هەر هاونیشتمانییەک سەرەتا فۆرمێک وەردەگرێت لەگەڵ تۆمارێکدا کە دەیسەلمێنێت ئەو کەسەی دەیفرۆشێت خاوەنی موڵکە و تەنیا ١٠ خولەکی پێدەچێت. پاشان دەرخستن (کەشف)ـی بۆ دەکرێت کە لەنێوان چەند فەرمانگەیەکدایە تا دەربکەوێت کە زیادەڕۆیی هەیە یان نا. ئەگەر مامەڵەکە لە فەرمانگەکانی دیکە بهێنێتەوە، بە دڵنیاییەوە لە دوو - سێ رۆژدا مامەڵەکەی تەواو دەبێت. "  بەڕێوەبەری وردبینیی خانووبەرە لە بەڕێوەبەرایەتیی گشتیی تۆماری خانووبەرە ئاماژەی بەوە دا، هاووڵاتییان وا دەزانن کە فەرمانگەکانی تۆمارکردنی خانووبەرە کارەکانیان دوادەخەن، بەڵام زۆرجار پارێزەرەکانن کە لەبەر سەرقاڵییان دەبنە هۆی دواکەوتنی مامەڵەکان، چونکە هەیانە نزیکەی ٥٠ مامەڵەی لایە.  ئاسۆ عومەر عوسمان روونی کردەوە، دەبێت هاووڵاتییان ئەوە بزانن کە فەرمانگەکانی تۆماری خانووبەرە تەنیا کاری ئەوان ناکەن، بەڵکو کاری زۆرێک لە فەرمانگەکانی دیکە دەکەن، وەک شارەوانی کە جار هەیە بە یەکجار داوای زیاتر لە ٥٠ سوورەت قەیدیان لێ دەکرێت؛ ئەوە وا دەکات کاریان دوا بکەوێت.  بەئەلیکترۆنیکردنی سیستەمی تۆمارکردنی خانووبەرە بە هۆکارێک دادەنرێت بۆ ئەوەی رێکارەکانی فەرمانگەکان کەم بکاتەوە و بارگرانیی سەر هاووڵاتییان و فەرمانگەکانیش کەم ببێتەوە.  ئاسۆ عومەر عوسمان گوتی: "ئێستا لە فەرمانگەکانماندا هەموو کارەکانمان بە کاغەز ناکرێن. بۆ نموونە وێنەی تۆمار لە هەموو فەرمانگەکانماندا بە ئەلیکترۆنی دەکرێت. بە دڵنیاییەوە بەرنامەی ئەلیکترۆنی دەبێتە هۆی کەمکردنەوەی کاتی تۆمارکردنی خانووبەرە. ئێمە لە ساڵانی پێشوودا کاری زۆرمان کردووە بۆ ئەوەی مامەڵەکان بکەینە ئەلیکترۆنی. لە ساڵانی ٢٠١١ و ٢٠١٢ سەردانی چەندین وڵات کراوە بۆ ئەوەی بزانین چ بەرنامەیەکی ئەلیکترۆنی بۆ فەرمانگەکانی تۆماری خانووبەرە گونجاوە. پرۆژەیشمان پێشکەشی ئەنجوومەنی وەزیران کردووە، بەڵام بەهۆی قەیرانی داراییەوە تاوەکو ئێستا پەسند نەکراوە. زیاتەر لە دوو جار پرۆپۆزەڵمان بۆ فەرمانگەی ئای تییی ئەنجوومەنی وەزیران پێشکەش کردووە، بەڵام هێشتا وەڵاممان نەدراوەتەوە. "  بەڕێوەبەری وردبینیی خانووبەرە ئەوەی خستەڕوو، لە ساڵی ٢٠١١ و ٢٠١٢ دا کۆمپانیایەکی ئەڵمانی و لە رێگەی کۆنسوڵخانەی ئەمریکاوە بە رەزامەندیی سەرۆکایەتیی ئەنجوومەنی وەزیران چەند ئامێرێکی سکانی گەورەیان بۆ دابین کردوون کە هەموو ئەو تۆمارانەی لە بەڕێوەبەرایەتیی تۆماری خانووبەرە هەن، سکان کراون و لە هارددا هەڵگیراون. ئەوە ژێرخانی بەئەلیکترۆنیکردنی مامەڵەکانە. ئێستا زانیارییەکانیان هەن و تۆمار کراون.  بە گوتەی ئاسۆ عومەر عوسمان، خەمڵاندنی موڵک یاسای تایبەتی خۆی هەیە کە ژمارە ٨٥ ـی ساڵی ١٩٧٨ ـە و بەو نرخەی لەو شوێنە باوە، دەخەمڵێنرێت. هەموو ساڵێک دەگۆڕێت کە ساڵانە کەمترین و زۆرترین نرخ لەو ناوچەیەدا دیاری دەکرێت. بەپێی یاسا ٣ % ـی نرخی خەمڵاندنی فرۆشتنی موڵک وەردەگیردرێت.  بەڕێوەبەری وردبینیی خانووبەرە گوتیشی: "تاوەکو ئێستا ئامارێکی تەواومان لە بەردەستدا نییە کە بزانین لە هەرێمی کوردستاندا چەندە موڵک تاپۆ کراون. تاوەکو سیستەمی تاپۆ بە ئەلیکترۆنی نەکرێت، ئەو سەرژمێرییە قورسە. "