مەلا رێبەر نێروەیی، بەڕێوبەری بەڕێوەبەرایەتیی ئەوقافی دهۆک بە تۆڕی میدیایی رووداوی راگەیاند، شەوی سێشەممە ٢٧ - ٠٧ - ٢٠٢١ "بەهۆی جەڵتەی مێشک مەلا عەبدولحەمید کۆچی دواییکرد".  عبدولمونعم عبدولحەمید کوڕی کۆچکردووەکە پشتڕاستی کردەوە و بە رووداوی راگەیاند، "باوکم بەهۆی نەخۆشیی جەڵتەی مێشکەوە کۆچی دواییکردووە" و، تەرمەکەی لە گۆڕستانی کۆمەڵگەی باگێرا بەخاکسپێردرا.  مەلا عەبدولحەمید رێکانی لە ساڵی ١٩٤٩ لە گوندی بێزەلێ لە قەزای ئامێدی لەدایکبووە، تاوەکو قۆناخی ئامادەیی لە موسڵ خوێندووە، پاشان بووەتە پێشنوێژ و گوتارخوێن لە موسڵ، دواتر چووەتە بەغدا لە ساڵی ١٩٧٦ کۆلێژی شەریعەی تەواوکردووە و، بووەتە پێشنوێژ و گوتارخوێنی مزگەوتی فەزل لە بەغدا، پاش چەند ساڵێک ماستەری لە شەریعەت وەرگرتووە.  لە ساڵی ١٩٨٢ گەڕاوەتەوە هەرێمی کوردستان و لە گوندی سوارەتووکا بووەتە پێشنوێژ و گوتارخوێن، دواتر لە ساڵی ١٩٨٩ بووە پێشنوێژ و گوتارخوێنی مزگەوتی گەورەی دهۆک.   دوای راپەڕین لەگەڵ کاری مەلایەتی بووەتە مامۆستای زانکۆی دهۆک.