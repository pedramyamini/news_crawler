کارەکانی پاداشت بریتییە لە نووسین و نەخشاندنی ناو و دروستکردنی لۆگۆ و وێنە بە دەست و بە کۆمپیوتەر، هەروەها سپیکردنەوەی زێر و زیو و چاککردنەوەیان.    پاداشت پشکۆ کە ئێستا تەمەنی ١٣ ساڵانە بە رووداوی گوت، "کاتێک دەستم بە کارەکەم کرد باوکم زۆر پاڵپشت و یارمەتیدەرم بوو، بەشێک لەو کەسانەی دەهاتن بۆ چاککردنەوە یاخوود نووسینی ناو لە سەر زێرەکان، رەخنەیان دەگرت دەیانگوت چۆن دەبێت کچ بیت و لەم تەمەنە بچووکە لە نێو بازاڕی قەیسەری کاربکەیت، بەڵام من گوێم بە قسەکان نەدادا، چونکە باوکم پاڵپشتم بوو".  ئاواز عەبدوڵڵا، یەکێک لە سەردانکەرانی دووکانەکە دەڵێت، "من دانیشتووی سوێدم، کاتێک سەردانی کوردستان دەکەم، ئەگەر پێویستم با چاککردنەوە یان نەخشاندن هەبێت سەردانی پاداشت و باوکی دەکەم".  پشکۆ خالید، باوکی پاداشت دەڵێت: "بڕوام وابوو کە دەبێت کۆمەڵگە گۆڕانکاریی تێدا بکرێت، بۆیە بڕیارمدا لە خۆمەوە دەستپێبکەم، ئەویش هێنانی پاداشتی کچم بوو بۆ ناو پیشەی زێڕنگری. "  هەندرێن وەرتی، گووتەبێژی سەندیکای زێڕنگرانی کوردستان بە رووداوی راگەیاند: "پاداشت بەهۆی لێهاتوویی و دەستڕەنگینییەوە وەک یەکەم کچ لەسەر ئاستی کوردستان ناسێنراوە".