ئەمڕۆ چوارشەممە ١٨ - ٠٨ - ٢٠٢١، هۆرڤان رەفعەت، پەیامنێری رووداو لە سلێمانی رایگەیاند، "کاژێر ١٠: ٠٠ی بەیانی ئەمڕۆ لاهوور شێخ جەنگی، هاوسەرۆکی یەکێتیی نیشتمانیی کوردستان لەگەڵ سێ لە براکانی، پۆڵات شێخ جەنگی، ئاکۆ شێخ جەنگی و ئاسۆ شێخ جەنگی لەسەر ئەو تۆمەتانەی رووبەڕوویان کرابووەوە و ئەو سکاڵایانەی لەسەریان تۆمارکرابوون چوونە دادگەی سلێمانی. "  نزیکەی سێ هەفتە پێش ئێستا میدیای یەکێتیی نیشتمانیی کوردستان ڤیدیۆیەکی بڵاوکردەوە، کە تێیدا بازرگانێک دەردەکەوێت و بانگەشەی ئەوە دەکات لەلایەن دوو لە براکانی لاهوور شێخ جەنگی هەڕەشەی لێکراوە، دوای ئەوەی ئەو بازرگانە لە دادگە سکاڵا تۆمار دەکات، دادگەی سلێمانیش فەرمانی دەستگیرکردن بۆ هەرسێکیان دەردەکات.     بەپێی ئەو زانیارییانەی لە سەرچاوەیەکەوە بە پەیامنێری رووداو دراوە، لاهوور شێخ جەنگی و براکانی دوای پێشکێشکردنی چەند بەڵگەیەک بە کەفالەت ئازادکراون.     هەروەها لاهوور شێخ جەنگی لە فەیسبووکی خۆی لەبارەی چوونە دادگە دەڵێت، ئەمڕۆ لەگەڵ براکانی چوونەتە دادگەی سلێمانی و "دوای وەرگرتنی گوتەکانمان و پێشکێشکردنی بەڵگە یاساییەکانمان و سەلماندنی بێتاوانیی خۆمان، دادوەری بەڕێز بڕیاری ئازادکردنی داین".  دادگەی سلێمانی بە ماددەی ٤٣٠ لە یاسای سزادانی عێراقی، کە ماددەی هەڕەشەکردنە لاهوور شێخ جەنگیی تۆمەتبار کردووە.