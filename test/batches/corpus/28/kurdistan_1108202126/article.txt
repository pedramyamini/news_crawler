بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان لە راگەیێندراوێکدا دەڵێت "پێشبينى ده‌كرێ ئه‌مشه‌و ئاسمانى هه‌رێمی کوردستان له‌دوای نيوەشه‌و بگۆڕێت بۆ نيمچه‌هه‌ور و له‌گه‌ڵ ئه‌گه‌رى بارينى كه‌مێك پرووشكه باران له كاته‌كانى به‌يانيدا له رۆژئاواى هه‌رێمی کوردستان، باشوورى شارى دهۆك و ده‌وروبه‌رى شارى هه‌ولێر".  بەڕێوەبەرایەتیی گشتیی کەشناسی و بوومەلەرزەزانی ئاماژەی بەوەشکردووە، بە راورد بە چوارشەممە، رۆژی پێنجشەممە پله‌كانى گه‌رما كه‌مێك به‌رزترده‌بنه‌وە و خێرايی "با" له دواى نيوڕۆوە چالاك ده‌بێت بۆ ٢٠ کیلۆمەتر لە کاژێرێکدا.  ئەمڕۆ چوارشەممە، بەرزترین پلەی گەرمای تۆمارکراو بەمشێوەیە بووە:  بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان رایگەیاند، ساڵانە لە وەرزی هاویندا بەهۆی چڕبوونەوەی هەور، لە چەند ناوچەیەک باران دەبارێت، بەڵام بارینەکە ماوە کورت دەبێت.  ئەژی چەتۆ، بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان بە رووداوی گوت: "ساڵانە لە وەرزی هاویندا و بە دیاریکراوی لە نێوان ٢٠ی تەممووز تاوەکو ١٠ی ئاب، بەهۆی چڕبوونەوەی هەور، لە چەند ناوچەیەکی هەرێمی کوردستان و بەتایبەتی لە ناوچە شاخاوییەکان باران دەبارێت".   ئەژی چەتۆ گوتی: "ئەو بارانەی لەم چەند رۆژەدا چەند ناوچەیەکی هەرێمی کوردستانیان گرتووەتەوە، لەم جۆرە بارانەیە. بارانەکەش بەهۆی کۆبوونەوەی هەور و چڕبوونەوە و بەرزیی رادەی شێ، بە شێوەیەکی خێرا و بە گەواڵە دەبارێت".    بەرپرسی راگەیاندنی فەرمانگەی کەشناسی و بوومەلەرزەزانی هەرێمی کوردستان ئاماژەی بەوەشکرد، ئەو بارانبارینە هاوینییانە، هەندێکجار شارەکانیش دەگرێتەوە، بەڵام زیاتر لە ناوچە کوێستانەکان دەبارێت.