هاوسەرۆکانی کۆنگرەی نەتەوەیی کوردستان (کەنەکە) لەبارەی کێشەکانی یەکێتیی نیشتمانیی کوردستانەوە رایانگەیاند، " سەرباری نیگەرانیی قووڵمان، داواتان لێ دەکەین بە ئارامی و پشوودرێژی و ژیرییەوە مامەڵە لەگەڵ ئەم دۆخە نەخوازراوه بکەن، کە خەڵکی کوردستان و دۆستانی دۆزی گەلەکەمانی نیگەران و نەیارانیش دڵخۆش دەکات".  هەر لە راگەیێندراوەکەدا هاتووە، "ئەگەر کێشەکان قووڵتر ببنەوە و چارەسەری ریشەیی نەکرێن، یەکێتیی نیشتمانی لاواز دەکات. ئەمەش پارسەنگیی هێز لە هەرێمی کوردستان و عێراق لاسەنگ دەکات. زەرەرمەندی یەکەمیش یەکێتیی نیشتمانی خۆی و خەڵکی هەرێم و تەواوی کوردستان دەبن".  رۆژی پێنجشەممە ناکۆکییەکانی نێوان هاوسەرۆکانی یەكێتیی نیشتیمانیی کوردستان بەپێی سەرچاوەکانی نێو ئەو حیزبە گەیشتە لێواری تەقینەوە، ئەوەش بەهۆی جێگۆڕکێی چەند بەرپرسێکی دەزگاکانی دژە تیرۆر و زانیاری لەلایەن بافڵ تاڵەبانی، هاوسەرۆکی یەکێتی و دانانی کەسانی نزیک لەخۆیەوە و لابردنی ئەو کەسانەی کە زیاتر باوەڕپێکراوی لاهوور شێخ جەنگی، هاوسەرۆکی یەکێتی بوون. ئەو رووداوەش دۆخێکی شڵەژاوی لە سلێمانی دروستکرد و بەرهەم ساڵح، سەرۆککۆماری عێراقی بە مەبەستی نێوەندگیری، ناچار بە گەڕانەوە کرد.  دەقی راگەیاندراوەکەى هاوسەرۆکانی کەنەکە  وەک ئاشکرایه کوردستان و ناوچەکە بە دۆخێکی هەستیار و ناروون و پڕ مەترسیدار هەنگاو دەنێت. لە لایەکەوە هێزه هەرێمی و نێودەوڵەتییەکان لە ناوچەکەدا خەریکی داڕشتنەوەی سیاسەت و ستراتیژی دوورمەودان، لە لایەکی تریشەوە دەوڵەتانی داگیرکەر وەک هەمیشه خەریکی پیلانگێڕین بۆ لە ناوبردن و بێکاریگەرکردنی کوردستان و دەسکەوتەکانی. یەکێتی نیشتمانی کوردستان لەم نێوەدا وەک هێزێکی نیشتمانیی خەڵکی کوردستان، لە هەر شوێنێک بێت، لەم قۆناخەدا چاوەڕوانی ئەوەی لێدەکرێت بە ئەرکە نیشتمانی و نەتەوەییەکانی هەستێت کە لە پێناویدا درووست بووه. رووبەڕووی ئاستەنگەکانی بارودۆخەکە ببێتەوە. لە پێناو بەرژەوەندییە باڵاکانی خەڵکی کوردستاندا، هاندەر و دەسپێشخەریی یەکێتی ناوخۆیی کوردستان و یەکڕیزیی لایەنە سیاسییەکان بێت.  بەڵام بە داخەوه چەند رۆژێکه دەبیستین، کە هەندێک کێشە و ناکۆکی لە نێوخوی یەکێتیی نیشتمانیی کوردستاندا سەریهەڵداوه.  سەرباری نیگەرانیی قوڵمان، داواتان لێ دەکەین بە ئارامی و پشوودرێژی و ژیریەوە مامەڵە لە گەڵ ئەم دۆخە نەخوازراوه بکەن، کە خەڵکی کوردستان و دۆستانی دۆزی گەلەکەمانی نیگەران و نەیارانیش دڵخۆش دەکات. داواکارین بە گفتوگۆ و لێکتێگەیشتن بگەن بە چارەسەری کێشەکان. ئەگەر کێشەکان قووڵتر ببنەوە و چارەسەری ریشەیی نەکرێن، یەکێتیی نیشتمانی لاواز دەکات. ئەمەش پارسەنگیی هێز لە هەرێمی کوردستان و عێراق لاسەنگ دەکات. زەرەرمەندی یەکەمیش یەکێتیی نیشتمانی خۆی و خەڵکی هەرێم و تەواوی کوردستان دەبن.  بۆ هەر ئەرکێکیش بکەوێتە ئەستوی ئێمە بۆ چارەسەری و لە پێناو سەرکەوتن لە ئەرکەکانتاندا، ئامادەین.  زەینەب مۆراد / ئەحمەد قەرەموس  هاوسەرۆکانی کۆنگرەی نەتەوەیی کوردستان