محەممەد شوکری، سەرۆکی دەستەی وەبەرهێنان بە تۆڕی میدیایی رووداوی راگەیاند، لە دوو ساڵی دەستبەکاربوونی کابینەی نۆیەمی حکومەتی هەرێمی کوردستاندا، دەستەی وەبەرهێنان ١٣٣ پرۆژەی نوێیان وەگەڕخستووە بە بڕی ٨.٥ ملیار دۆلار و گوتیشی: " تاوەکو ئێستا ٧٢٩ پرۆژە پەسندکراون کە تێچووکەی ١٨ ملیار دۆلار دەبێت و بەمزووانە مۆڵەت بە زۆربەی پرۆژە پەسندکراوەکان دەدرێ ".  سەرۆکی دەستەی وەبەرهێنان ئاماژەی بەوەکرد، پلانی دەستەی وەبەرهێنان رەخساندنی ٢٠٠ هەزار هەلی کاربوو، بەڵام لەو ژمارەیە زیاتریش دەڕەخسێنین و ئێستا ١٠٠ هەزار هەلی کار لە پرۆژەکاندا رەخساون.  لەبارەی پلانی دروستکردنی ناوچە پیشەسازییەکانیشەوە محەممەد شوکری گوتی: "پرۆژەکە لە هەولێر، سلێمانی، دهۆک، هەڵەبجە، گەرمیان و راپەڕین دروستدەکرێت، ئێستا کار لە پرۆژەکەی دهۆکدا دەکرێت و قۆناخێکی باشی بڕیوە کە لە ٢٢٧ شوێنکار پێکدێت".