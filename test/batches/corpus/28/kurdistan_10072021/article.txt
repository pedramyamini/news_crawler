لە راگەیێندراوەکەدا هاتووە، درێژکردنەوەی ماوەی بەکراوە هێشتنەوەی دەروازە سنوورییەکە بۆ ١٢ مانگ، دوای پێشنیازی یەکەمی شەش مانگەکە، لەسەر بنەمای راپۆرتی سکرتێری گشتیی نەتەوە یەکگرتووەکانەوە زیاد کرا.  راگەیێندراوەکەی وەزارەتی دەرەوەی تورکیا، جەخت لە گرنگیی دەروازەی سنووری جیلڤەگۆزو - باب ئەلهەوا کردووە. تێیدا ھاتووە: "ئەو ھاوکارییانەی نەتەوەیەکگرتووەکان کە لە رێگەی ئەو دەرگا سنوورییەمانەوە دەنێردرێتە سووریا، زۆر گرنگە بۆ رووبەڕووبوونەوەی قەیرانی مرۆیی و سەقامگیرى و ئاسایشی ناوچەکە. تورکیا، پاڵپشتیی بەھێزی بەرەنگاربوونەوەی قەیرانی مرۆییە لە سووریا. هاوکات بەردەوام دەبێت لە پاڵپشتیکردنی بەردەوامی ئاگربەست و پێشخستنی چارەسەری سیاسی".  ئەنجوومەنی ئاسایشی نێودەوڵەتی، دوای رێککەوتنی ئەمریکا و رووسیا، بە زۆرینەی دەنگ ماوەی ناردنی یارمەتییە مرۆییەکانی بۆ سووریا لە رێگەی دەروازەی باب ئەلهەواوە بۆ ماوەی ساڵێکی دیکە درێژکردەوە.  دوێنێ هەینی ٩ی تەممووز، دوایین رۆژ بوو کە رێکخراوە مرۆییەکان بە پشتبەستن بە بڕیاری ئەنجوومەنی ئاسایشی نێودەوڵەتی دەیانتوانی لە رێگەی دەروازەی سنووریی باب ئەلهەواوە یارمەتیەکانیان بگەیێننە سووریا؛ لە کۆبوونەوەکەی دوێنێیاندا ئەنجوومەنەکە رازی بوو کارکردن بە بڕیارەکە بە ١٢ مانگ درێژبکرێتەوە.   ئەمە لە کاتێکدایە، پێشتر رێکخراوە مرۆییەکان لە پارێزگای ئیدلبی باکووری رۆژئاوای سووریا هۆشدارییاندا کە ئەگەر دەروازەی سنووری باب ئەلهەوا دابخرێت، ئەوا ناردنی هاوکارییە مرۆییەکان بۆ ئەو ناوچەیە دەوەستێت و "کارەساتی مرۆیی" روودەدات.  ئێستا یارمەتییەکانی نەتەوە یەکگرتووەکان تەنیا لە رێگەی دەروازەی جیلڤەگۆزو - باب ئەلهەواوە دەگەنە نێو سووریا.   دەروازەکە دەکەوێتە پارێزگای ئیدلب لەسەر سنووری پارێزگای هاتای لە باشووری تورکیا و مانگانە نزیکەی هەزار بەرهەڵگری یارمەتیی مرۆیی پێیدا دەربازدەبن.   لە ساڵی ٢٠١٤، ئەنجوومەنی ئاسایشی نەتەوە یەکگرتووەکان رێگەیدا کە لە چوار دەروازەی سنوورییەوە هاوکارییە مرۆییەکان بۆ سووریا بنێردرێن، بەڵام ساڵی رابردوو، دوای ڤیتۆی رووسیا و چین، تەنیا باب ئەلهەوا بە کراوەیی مایەوە.