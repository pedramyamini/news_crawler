ئەمڕۆ دووشەممە ٠٩ - ٠٨ - ٢٠٢١ حاکم ئەحمەد ئەنوەر، سەرۆکی دەستەی دەستپاکیی هەرێمی کوردستان لە کۆنگرەیەکی رۆژنامەڤانیدا پوختەی کار و چالاکییەکانی ٦ مانگی یەکەمی ئەمساڵی دەستەکەیانی لە پارێزگاکانی هەرێمی کوردستان بڵاوکردەوە.  حاکم ئەحمەد ئەنوەر گوتی: "رۆژانە زۆر زانیاریمان لەبارەی هەندێک بابەت بۆ دێت؛ هەندێک بابەت گەندەڵییە واتە بە هەدەردانی دارایی تێدایە، بەڵام هەندێک بابەت زیاتر کێشەی کارگێڕییە. بۆ یارمەتیدانی فەرمانگەی لێکۆڵینەوەکان، فەرمانگەی یاسایی بەشێک لەو ئەرکە دەگرێتە ئەستۆی خۆی و بەدواداچوون بۆ زانیارییەکان دەکات".  حاکم ئەحمەد ئەنوەر دەڵێ: "ئەگەر زانیارییەکان وەکو پێویست بەڵگەیان تێدابووم بە دڵنیاییەوە رەوانەی دادگە دەکرێت، بۆ نموونە ئەمساڵ ٤٥ کەیس دراونەتە فەرمانگەی یاسایی بۆ دەرخستنی راستییەکان، لەوانە ٧ یان بەڵگەی تێدابووە و رەوانەی دادگە کراون، ١٧ یان وردبینیان بۆ دەکرێت، ٢١ کەیسەکەی دیکە بابەتی کارگێڕی بوون و پەیوەست نەبوون بە کارەکانی دەستەی دەستپاکی".  هەر سەبارەت بە داتاکانی ٦ مانگی یەکەمی ئەمساڵ، سەرۆکی دەستەی دەستپاکی ئاماژەی بە دوا هەوڵەکان دا کە مەبەست لێیان وەکو حاکم ئەحمەد دەڵێت: "ئەو کەیسانەیە کە دەستەی دەستپاکی لێکۆڵینەوە و وردبینیان تێدا دەکات، بەڵام هێشتا نەچوونەتە بەردەم دادوەری لێکۆڵینەوە، کە لە ئەمساڵدا ٥٣ داوای هەواڵدەرییمان هەبووە، بە گشتی ٢٧٧ داوا تۆمارکراون، کە هی ساڵانی رابردووشی تێدایە".  سەبارەت بەو داوا سزاییانەشی کە لە ئەمساڵدا تۆمارکراون، حاکم ئەحمەد ئەنوەر گوتی: "لەو ٦ مانگەدا ١٥٨ داوای سزایی تۆمارکراون؛ کۆی گشتی داوا سزاییەکان لە هەرسێ پارێزگای هەولێر و سلێمانی و دهۆک ٤٤٥ داوا بووە". کۆی گشتی داوا هەواڵدەری و سزاییەکان، کە ئێستا دەستەی دەستپاکی لێکۆڵینەوەی تێدا دەکات، بە گوتەی حاکم ئەحمەد " ٧٢٢ کەیسی گەندەڵییە".  حاکم ئەحمەد ئەنوەر ئاماژە بەوەش دەدات کە "لە ئەمساڵدا ٥٤ کەیسی گەندەڵی لەلایەن دادوەرانی لێکۆڵینەوەی دەستپاکی لە پارێزگاکانەوە بۆ دادگاکان رەوانەکراون؛ چاوەڕوان دەکرێت لەلایەن دادگاکانەوە بڕیاری کۆتایی لەبارەوە بدەن، ئەمساڵ لەو ٦ مانگەدا تەنیا ٥ کەیس لە دادگاکان یەکلایی بوونەتەوە، لە کاتێکدا ٥٤ کەیس رەوانەی دادگاکان کراون".