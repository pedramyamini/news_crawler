هۆشەنگ فەیزوڵڵا عاسی، ٢٣ ساڵان و خەڵکی قەزای چەمچەماڵ لە پارێزگای سلێمانی، رۆژی سێشەممە ٢٠٢١/٠٧/٠٣ لە شارێکی ئیتالیا لە رێگەی کۆچبەریدا شەمەندەفەر لێیدەدات.  هۆگر مەنزەر، ئامۆزای ئەو گەنجە کۆچبەرە بێسەروشوێنەیە و بە رادیۆی رووداوی گوت: "ئەم ئامۆزایەی من لێرە بێکار بوو. وەک هەر هاووڵاتییەکی دیکەی ئەم هەرێمە هەوڵی دا لە رێگەی قاچاخەوە بچێتە ئەوروپا. مانگێک دەبێت رۆیشتووە کە لە رێگەی دەریای ئیجەوە لە تورکیا دەرچووە.  تاوەکو پێرێ ئاگامان لێی بووە کە گەیشتە ئیتالیا. لەوێ بۆ چەند رۆژێک کەرەنتین کرابوون. "  هۆگر مەنزەر گوتیشی: "ئەوان لە کەمپێکدا بوون. دوێنێ شەو تەلەفۆنیان کرد گوتیان: ' ئەوە بەرێکەوتووین دەچین بۆ وێستگەیەکی شەمەندەفەر.' دایکی پەیوەندیی پێوە کردبوو، گوتبووی: ' مەڕۆ، جارێ لە شوێنی خۆت بمێنەوە پشوو بدە، ئینجا بڕۆ. "  ئەو ئامۆزایەی هۆشەنگ باسی لەوە کرد کە هۆشەنگ و هاوڕێکانی نزیکەی پێنج کاژێر رێیان کردووە تا گەیشتوونەتە وێستگەیەکی شەمەندەفەر. ئەوان تا وێستگەکەیش ئاگایان لێیبووە کە لەگەڵ هاوڕێکانیدا بووە. ئیدی لە وێستگەکە نازانن چۆن بووە و دەڵێت: "نازانین سەرەتا شەمەندەفەرێک رۆیشتووە و دواتر دانەیەکی دیکە هاتووە لێیداوە یان چی! ئەوە لای ئێمە روون نییە. ئەم ئامۆزایەی ئێمە چەند کەسێکی دیکەی لەگەڵدا بووە، ئەوان پێیانگوتین کە شەمەندەفەر لێیداوە. "   بە گوتەی هاوڕێکانی هۆشەنگ کە تەلەفۆنیان بۆ خێزانەکەی کردووە و هۆگر بۆ رووداوی باس کرد، پۆلیس دوای نزیکەی دوو کاژێر گەیشتوونەتە شوێنی رووداوەکە و هۆشەنگیان بە برینداری بردووە بۆ نەخۆشخانە. ئەو ئامۆزایەی گوتی: "ئیتر لەو کاتەوە نازانین براوەتە چ نەخۆشخانەیەک. هەر ئەم گەنجەی ئێمەیش نییە کە لە رووداوەکەدا بریندار بووە، بەڵکو دوو کەسی دیکەیش بریندار بوون. ئامۆزایەکی دیکەمان لەگەڵیدا بووە، گوتی: ' چوار - پێنج جار هەوڵمدا لەگەڵ ئەمبووڵانسەکەدا سوار ببم، بەڵام نەیانهێشت.' "  هۆگر مەنزەر باسی لەوە کرد، خاڵۆی ئامۆزاکەی لە بەریتانیاوە خۆی گەیاندووەتە ئیتالیا و چووتە یەکێک لە نەخۆشخانەکانی ئەو شارەی رووداوەکەی تێدا بووە، لەگەڵ بەرپرسانیدا قسەی کردووە و گوتوویانە: "بۆ ئێرە نەهاتووە. "  چیرۆکە خەمهێنەکانی رێگەی کۆچ بەرەو ئەوروپا لەناو کورداندا زۆرن و رۆژانە چیرۆکی دڵتەزێنی جیاواز دەبیسترێن.  رۆژی پێنجشەممە ٢٠٢١/٠٧/٢٢ بەلەمێک کە کۆچبەرانی هەڵگرتبوو و لە تورکیاوە بەرەو ئیتالیا رۆیشت و پێش گەیشتنی بەو وڵاتە لە دوورگەی کریت نوقم بوو، بەشێکی زۆری سەرنشینانی بەلەمەکە رزگاربوون و ژمارەیەکیشیان تاوەکو ئێستا بێسەروشوێنن.  پێشەوا رەشید عەلی، خەڵکی شارۆچکەی خەلەکانی قەزای دووکانی پارێزگای سلێمانی یەکێک بوو لەو کۆچبەرە کوردانەی ناو ئەو بەلەمە کە تاوەکو ئێستا بێسەروشوێنە. رەنج عومەر، کوڕەپووری ئەو گەنجە بە رووداوی راگەیاند "پێشەوا رۆژی ٢٠٢١/٠٦/١٩ لەگەڵ هاوژین و منداڵە چوار ساڵەکەی کوردستانیان جێهێشت و بەرەو تورکیا کەوتنەڕێ، بەڵام بەداخەوە بەهۆی نقوومبوونی بەلەمەکەیان پێشەوا دەخنکێت و بۆ دواجار ماڵئاوایی لێکردین. "  پێشتر هیوا خدر، نوێنەری فیدراسیۆنی سەراسەریی پەنابەرانی عێراقی لە تورکیا، بە تۆڕی میدیایی رووداوی رایگەیاند: "لە ساڵی ٢٠١٦ وە تاوەکو ئێستا ١٢ کۆچبەری کوردی باشووری کوردستان بێسەروشوێنن و هێشتا هەواڵیان نازانرێت. "  بەپێی ئاماری فیدراسیۆنی سەراسەریی پەنابەرانی عێراقی، لە سەرەتای ساڵی ٢٠٢١ ـەوە تاوەکو ٢٣ی مانگی تەممووز، ٢٢٣ کۆچبەر لە سنوورە ئاوییەکانی تورکیا خنکاون کە بەشێکیان عێراقی و کوردن، هەروەها ٧٠ هەزار و ٤٦٩ کەسی دیکەش دەستگیرکراون کە دوو هەزار و ٤٣٣ ـیان عێراقی بوون.