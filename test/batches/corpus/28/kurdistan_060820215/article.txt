عەلی عەبدوڵڵا، بەرپرسی لقی ١٤ی پارتی دیموکراتی کوردستان بە (تۆڕی میدیایی رووداو)ی راگەیاند: "بڕیارمانداوە بەمنزیکانە جارێکی دیکە بارەگای ناوچەی پارتی لە موسڵ بکەینەوە".  عەلی عەبدوڵڵا ئاماژەی بەوەدا بارەگاکەی پێشوویان کە موڵکی وەزارەتی دارایی عێراق بوو، لە کاتی پرۆسەی رزگارکردنی موسڵ لە دەستی داعش، بەهۆی بۆردوومانەوە وێران بووە. بۆیە ئێستا بەدوای باڵەخانەیەکی دیکەدا دەگەڕێن.  سەبارەت بە کردنەوەی بارەگای لقی ١٤ی پارتی لە سەنتەری شاری مووسڵ، کە ئێستا لە ناحیەی فایدەیە، بەرپرسی لقی ١٤ی پارتی گوتی: "هەوڵدەدەین دوای هەڵبژاردنی پەرلەمانی عێراق، بەپێی بارودۆخی سیاسی بارەگای لقیش بگوازینەوە سەنتەری شار".  لە دوای پەلاماری داعش بۆ سەر شاری مووسڵ لە ٢٠١٤ بارەگای هیچ حیزبێکی کوردی لە شاری موسڵ نەما. دوای کۆنتڕۆڵکردنەوەی شاری موسڵیش، تائێستا بارەگای هیچ کام لە حیزبە کوردییەکان لە موسڵ نەکراوەتەوە.  سەبارەت بە رێگری هێزە چەکدارەکان لە کردنەوەی بارەگای حیزبە کوردییەکان، لەوانەش پارتی کە جەماوەری لە سنووری پارێزگاکەدا هەیە. عەلی عەبدوڵڵا گوتی: "ئێمە حیزبێکی قەدەخەکراو نین تاوەکو رێگەی کارکردنمان پێنەدرێت. مۆڵەتی فەرمیمان لە حکومەتی عێراق هەیە. جگە لەوەش خاوەن جەماوەرێکی زۆرین لە سنووری پارێزگای نەینەوا".