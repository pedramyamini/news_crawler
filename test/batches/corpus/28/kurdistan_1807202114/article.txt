سەلاحەددین دەمیرتاش، کە ئێستا لە گرتووخانەی ئەدرنەیە لە هەژماری خۆی لە تویتەر نووسیوویەتی: "رێژەی وەرگرتنی ڤاکسین لە ژمارەیەک شار و شارۆچکەکانماندا زۆر کەمە. تکا لە هاونیشتمانیانمان دەکەم، ئەوانەی دوودڵن لە وەرگرتنی ڤاکسین و تاوەکو ئێستا وەریاننەگرتووە، بەزووترین کات خۆیان ناونووس بکەن و ڤاکسین وەربگرن".   دەمیرتاش لە تویتەکەیدا ئامۆژگاری هاونیشتمانیان دەکات و دەڵێت: "تکایە گوێ بە دەنگۆکان مەدەن، راست نین. متمانە بە زانست بکەن".   بەشێکی زۆری هاونیشتمانیان لە شار جیاجیاکانی باکووری کوردستان، متمانەیان بە ڤاکسینەکانی کۆرۆنا نییە، ئەمەش هۆکاری سەرەکییە بۆ کەمی رێژەی وەرگرتنی ڤاکسین.   بەگوێرەی ئامارە فەرمییەکانی تورکیا، تاوەکو ئێستا ٥ ملیۆن و ٤٧٠ هەزار و ٧٦٤ کەس لە باکووری کوردستان و تورکیا تووشی ڤایرۆسی کۆرۆنا بوون. ٥ ملیۆن و ١٢٤ هەزار و ٦٦١ کەس چاکبوونەتەوە و ٥٠ هەزار و ١٥٥ کەس گیانیان لەدەستداوە.   هەر بەگوێرەی ئامارەکانی وەزارەتی تەندروستیی تورکیا، تائێستا ٦٢ ملیۆن و ٢٤٤ هەزار و ٨٢١ کەس ڤاکسینی کۆرۆنایان وەرگرتووە. ٣٨ ملیۆن و ٧٦٥ هەزار و ٦٣٥ کەس قورچکی یەکەمیان وەرگرتووە، ١٩ ملیۆن و ٩٠٤ هەزار و ٧٠٩ کەس قورچکی دووەم و ٣ ملیۆن و ٥٧٤ هەزار و ٤٧٨ کەسیش قورچکی سێیەمی ڤاکسینیان وەرگرتووە.