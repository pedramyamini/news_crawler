ئالان حەمەسەعید، وەزیری پەروەردەی حکومەتی هەرێمی کوردستان بە تۆڕی میدیایی رووداوی راگەیاند: "وەزارەتی تەندروستیی وەڵامی نووسراوێکی داوینەتەوە، کە تێیدا داوامانکردبوو بۆ ئەوەی ساڵی ئایندە بتوانرێت ئاسایی دەوامبکرێت لە وەرگرتنی ڤاکسین پێشینە بە مامۆستایان و سەرپەرشتیاران و میلاکاتی وەزارەتی پەروەردە بێت، وەزارەتی تەندروستی بە سوپاسەوە رەزامەندی لەسەر داواکەمان دەربڕیوە".   وەزارەتی تەندروستیی حکومەتی هەرێمی کوردستان داوا لە وەزارەتی پەروەردە دەکات کارمەندەکانیان هانبدەن بۆ خۆتۆمارکردن بۆ وەرگرتنی ڤاکسینی کۆرۆنا بۆ ئەوەی لەپێشینەدا بن بۆ وەرگرتنی ڤاکسین.  وەزارەتی تەندروستی بە نووسراوی ژمارە ٧٧٧٨ی کە لە رۆژی ٢٧ی مانگی حوزەیرانی رابردوو بۆ وەزارەتی پەروەردەی ناردووە، وەڵامی نووسراوێکی وەزارەتی پەروەردەی داوەتەوە و داوا دەکات وەزارەتەکە میلاکاتی خۆی لە مامۆستایان و بەڕێوەبەر و کارمەندانی کارگێڕی و خزمەتگوزاریی ئاگاداربکەنەوە بۆ ئەوەی خۆیان لە پێگەی فەرمی وەزارەتی تەندروستی بۆ وەرگرتنی ڤاکسینی کۆرۆنا تۆماربکەن.