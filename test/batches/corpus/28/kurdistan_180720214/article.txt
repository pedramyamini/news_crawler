نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، نرخی بەنزین لە سەرووی ٧٥٠ دینارەوە بۆ ٦٦٠ دینار دابەزیوە و هۆکارەکەشی کەمکردنەوەی باجە لەسەر بەنزینی هاوردەکراو.  هەفتەی رابردوو، رێبوار بابکەیی، ئەندامی لیژنەی وزە و سامانە سرووشتییەکان لە پەرلەمانی کوردستان بە رووداوی راگەیاند: "لە چەند رۆژی داهاتوودا نرخی بەنزین دادەبەزێت و جۆرەکەیشی باش دەبێت. وەزارەتی سامانە سرووشتییەکان ئەو باجە ٢٥ دۆلارییە کەمدەکاتەوە کە لەسەر هەر تۆنێکی هاوردەی داناوە. لە بەرامبەر ئەوەدا داوایان لێدەکرێت کە جۆری باشی بەنزین هاوردە بکەن. "  ئەو ئەندامەی لیژنەی وزە و سامانە سرووشتییەکان لە پەرلەمانی کوردستان رایگەیاند، یەکێک لە هۆکارەکانی گرانبوونی بەنزین ئەو باجەیە کە وەزارەتی سامانە سرووشتییەکان لەسەر هەر تۆنێک بەنزینی داناوە کە ٢٥ دۆلارە. ئەو کۆمپانیایانەی بەنزین هاوردە دەکەن، دەڵێن ئەو باجە زۆرە و داوایان کردبوو وەزارەت کەمی بکاتەوە. قایمقامی هەولێریش ئاماژەی بەوەکرد، باجەکە کەمکراوەتەوە بۆیە ئەمڕۆ نرخی بەنزین دابەزی بۆ ٦٦٠ دینار.  لە هەرێمی کوردستان نزیکەی هەزار بەنزینخانە هەن، نرخی بەنزین لە بەنزینخانەیەک بۆ بەنزینخانەیەکی دیکە بە ناوی بازاڕی ئازادەوە جیاوازە.   لە مانگی شوباتی ئەمساڵەوە بەرزبوونەوەی نرخی بەنزین لە بەنزینخانەکانی هەرێمی کوردستان دەستیپێکردووە. لیژنەی سامانە سرووشتییەکانی پەرلەمانی کوردستان لەسەر گرانیی نرخی بەنزین بڕیارە لەگەڵ وەزیری سامانە سرووشتییەکان کۆببنەوە.  لە هەرێمی کوردستان زیاتر لە ملیۆنێک و ٨٦١ ئۆتۆمبێل هەن، رۆژانە بۆ بەنزین کوردستان پێویستی بە زیاتر لە شەش ملیۆن لیتر بەنزین دەبێت.