نەبوونی خانەنشینی لە کەرتی تایبەت و یاسای تایبەت بە گرێبەستی خاوەنکار و کرێکاری ناوخۆیی بە هۆکارەکانی هێنانی کرێکاری بیانی دادەنرێن. عارف حیتۆ، بەڕێوەبەری گشتی کار و دەستەبەری کۆمەڵایەتی لە هەرێمی کوردستان دەڵێت، داوایان لە ئەنجوومەنی وەزیران کردووە کە رێنوێنییەک دەربچێت و هەر کۆمپانیا یان پڕۆژەیەک دەبێ ٧٠ % ـی کرێکاری کۆمپانیاکان ناوخۆیی و ٣٠ % ـیان کرێکاری بیانی بن، بەڵام تاوەکو ئێستا ئەوە بەفەرمی نەکراوە.  شەمیم ١٢ ساڵە بۆ کۆمپانیایەک لە هەرێمی کوردستان کار دەکات و کوردستان یەکەم وڵات بووە کە بۆ کارکردن هەڵی بژاردووە، شەمیم ئەحمەد دەڵێت، "کارکردن لە کوردستان ئاسانە و هیچ کێشەیەک نەبووە لێرە و خەڵک زۆر لەگەڵمان باشن. "  نزیکەی ٢٥ % ـی کرێکارانی کۆمپانیایەک لە هەولێر بیانین، نەبوونی خانەنشینی لە کەرتی تایبەت و یاسای تایبەت بە گرێبەستی خاوەنکار و کرێکاری ناوخۆیی لە هۆکارەکانی هێنانی کرێکاری بیانین.  سالار عومەر، بەڕێوەبەری کۆمپانیای سالار پریفاب دەڵێت، ئەگەر حکومەت بتوانێت خانەنشینیی کرێکار و پاڵپشتیکردن لە کۆمپانیا تایبەتەکان رێکبخات، ئەو هەنگاوە یارمەتیدەری رەخساندنی هەلی کار دەبێت.  جیا لە بواری خزمەتگوزاری و وەبەرهێنان، ساڵانە شارەزایانی بواری تەکنەلۆژیا بۆ کارکردن روو لە هەرێمی کوردستان دەکەن.  لێپالدۆ فریدۆ، خەڵکی ئیتاڵیایە چوار مانگە لە هەولێر دەستی بەکار کردووە و پێیوایە کارکردن لە وڵاتانی دیکە دەرفەتێکە بۆ ئاڵوگۆرکردنی بیرورا و کولتوور، لێپالدۆ فریدۆ دەڵێت، "ئەمە بەتەنیا پەیوەندیی بە بارزگانییەوە نییە، بەڵكو ئەمە بابەتێکی فراوانترە، وەک پردێکە لەنێوان دوو وڵاتدا، وڵاتی ئێمە و وڵاتی ئێوە کە ئێستا بەباشی گەشە دەکات، من وا دەبینم وەک فیلمێکی خێرا کە بەرەو گەشەکردنی زیاتر دەڕوات، لەگەڵ وڵاتەکەی ئێمەدا کە وڵاتێکی دێرینە و خاوەنی کولتوورێکی کۆنە، پایەیەکی  پتەوی هەیە بۆ شارستانییەت، کولتوور، هونەر و بۆ هەموو شتێک.  لە ساڵی ٢٠١٧ ـوە بەهۆی سەرهەڵدانی قەیرانی سیاسی و ئابووری، مۆڵەت بە هێنانی کرێکاری پرۆژە و کۆمپانیاکان جگە لە کرێکاری ژینگە و خزمەتگوزاری ناوماڵ کەم کرایەوە و خاوەنکار دەبێت کرێکارە بۆ ئەو کارانە بێنن کە لە ناوخۆ کرێکاری بۆ دەستناکەوێت.    تاوەکو ئێستا دەستەبەری کۆمەڵایەتی بۆ ١٤ هەزار و ٧٩٦ کرێکاری بیانی کراوە و لە ساڵی ٢٠٢٠ سێ هەزار و ٧٠٠ کرێکار هاتوونەتە هەرێمی کوردستان کە تەنیا حەوتیان کرێکاری پرۆژە بوون.