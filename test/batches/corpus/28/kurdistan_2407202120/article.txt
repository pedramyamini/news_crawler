ئەمڕۆ شەممە ٢٤ - ٠٧ - ٢٠٢١ نووسینگەی پارێزگاری هەولێر راگەیێندراوێکی بڵاوکردەوە و ئاماژە بەوە دەدات، پلانی جەژنی قوربان وەکوخۆی و بەسەرکەوتووی و بەبێ گیروگرفت جێبەجێکرا، ئاماری گشتیی رووداوەکانیش لە رۆژانی جەژنی قوربانی ئەمساڵ لە سنووری پارێزگای هەولێر بەمشێوەیەی خوارەوە بووە:  ٣٦ تاوان لە رۆژانی جەژن تۆمارکراون  بەپێی راگەیێندراوەکەی نووسینگەی پارێزگاری هەولێر کە لە بەڕێوەبەرایەتیی پۆلیسی هەولێری وەرگرتووە، لە رۆژانی جەژن ٣٦ تاوان تۆمارکراوە، ٣٤ تاوان ئاشکراکراون و تاوانباران دەستگیرکراون، دوو تاوانیش لە ژێر لێکۆڵینەوەدان.  لە ٧ رووداوی هاتووچۆدا پێنج کەس گیانیان لەدەستداوە  بەڕێوەبەرایەتی هاتووچۆی هەولێر ئاماری رۆژانی جەژنی قوربانی داوەتە نووسینگەی پارێزگاری هەولێر و تێیدا هاتووە کە "بەداخەوە بەهۆی پابەندنەبوونی شوفێران بە رێنوێنییەکان و یاساکانی هاتووچۆ و لێخوڕینی خێرا، ٧ رووداوی هاتووچۆ روویاندا و بەهۆیەوە ٢٥ کەس برینداربوون و پێنج کەسیش گیانیان لەدەستدا. "     ٢ منداڵ سووتان و ٣ کەسیش خنکان  بەپێی ئامارەکانی بەڕێوەبەرایەتیی بەرگریی شارستانیی هەولێر، لە رۆژانی جەژندا ٢٤ رووداو روویانداوه کە ئەوانیش بریتین لە:   - سووتانی ١ بگۆڕ (محاویلە)ی کارەبا   سەبارەت بە زیانە گیانییەکان سووتانی دوو منداڵ کە برینەکانیان سەخت نەبووە، لەگەڵ خنکانی سێ هاونیشتمانی.  - سووتانی ٢ منداڵ بە سووکی   ١٧٢ هەزار و ٤٣٢ گەشتیار سەردانی پارێزگای هەولێریان کردووە   بەپێی راگەیێندراوەکەی نووسینگەی پارێزگار، تەنیا لە سنووری پارێزگای هەولێر و لە ماوەی چوار رۆژی جەژندا، ١٧٢ هەزار و ٤٣٢ گەشتیار سەردانی پارێزگای هەولێریان کردووە. بەپێی ئامارەکانی بەڕێوەبەرایەتیی گشتیی گەشتوگوزاری هەولێر "چەندین لێژنەی تایبەت پێکهێنرا بە مەبەستی چاودێریکردن و بەدواداچوون بۆ بنکە و ناوچە گەشتیارییەکان و پێشکەشکردنی خزمەتگوزاری بەڕووی گەشتیاران وه‌ك:  ١ - لێژنەی تایبەت بۆ بەدواداچوون لە پێداویستی گەشتیاران لە بازگەکان و دابینکردنی ئاوی خواردنەوە بۆیان.  ٢ - دابەشکردنی ژمارەی تەلەفۆنی لێژنەکان بەسەر گرووپە گەشتیارییەکان و گەشتیاران بۆ ئەوەی ھاوکاربن بۆ چارەسەرکردنی هەر رووداوێك یان گیروگرفتێك.  ٣ - دابینکردنی تەواوی خزمەتگوزاری پێویست لە بازگەکان بۆ گەشتیاران وەک پێدانی رێنمایی گەشتیاری و تەندروستی.  ٤ - لێژنەی تایبەت بەمەبەستی چاودێریکردنی نرخ لە شوێن و بنکە گەشتیارییەکان لە سنووری  پارێزگای هەولێر.  ٥ - لێژنەی تایبەت بە بەدواداچوون بۆ کردنەوەی رێستۆرانت و چێشتخانەکان لە رۆژانی چەژن بۆ خزمەتی گەشتیاران.       نووسینگەی پارێزگاری هەولێر دەستخۆشی لە هێزەکانی (پێشمەرگە، زێرەڤانی، ئاسایش، پۆلیس، پۆلیسی هاتووچۆ) و تیمەكانى تەندروستیى و فەرمانگە خزمەتگوزارییەکان دەکات، بۆ بەجێگەیاندنی ئەرکەکانیان لە رۆژانی جەژن.  پەیامی پارێزگاری هەولێر سەبارەت بە دۆخی کۆرۆنا  لە سنووری پارێزگای هەولێر و پارێزگاکانی دیکەی هەرێمی کوردستان ژمارەی تووشبووانی کۆرۆنا زیاتر بەرزبووەتەوە و بەرپرسانی تەندروستییش هۆشداری دەدەن، نووسینگەی پارێزگاری هەولێریش دەڵێت "داوا لە هاووڵاتییانی خۆشه‌ويستى سنووری پارێزگای هەولێر دەکه‌ین، وێڕای پابەندبوون بە بڕیار و رێکارەکان، لەپێناو پاراستنی تەندروستیی گشتیی و سەلامەتی گیانی خۆیان و ئازیزانیان بەوپەڕی هەستکردن بە بەرپرسیاریێتییه‌وه، پابەندی رێنوێنییە تەندروستییەکان و رێکارەکانی خۆپارێزیبن بەتایبەتی بەستنی ماسک. "