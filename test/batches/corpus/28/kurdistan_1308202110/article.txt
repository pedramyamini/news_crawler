نەقیب عەلی قادر، گوتەبێژی بەرگریی شارستانیی ئیدارەی راپەڕین بە تۆڕی میدیایی رووداوی راگەیاند، "کاژێر ٠٢: ٢٣ ـی دواینیوەڕۆ ئەمڕۆ ١٣ - ٠٨ - ٢٠٢١ ئاگر لە نزیک جادەکانی دۆڵی شاورێ لە سنووری شارۆچکەی سەرکەپکان لە ئیدارەی راپەڕین کەوتەوە".  عەلی قادر ئاماژەی بەوەش دا، "ئێستا ئاگرەکە بەرەو شاخەکان دەچێت و هەڵکردنی باش وایکردووە کۆنترۆڵکردنی ئاسان نەبێت، بەڵام لەگەڵ پۆلیسی دارستان لە هەوڵی دانانی ئاگربڕێکداین بۆ ئەوەی رێگە لە تەشەنەکردن بکەین".  گوتەبێژی بەرگریی شارستانی دەشڵێت، "تاوەکو ئێستا هۆکاری کەوتنەوەی ئاگرەکە دیار نییە و بە بەردەوامبوونیشی زیانی بۆ ئاوەدانییەکان نابێت، بەڵام زیان بە رەز و باخ و پوش و پاوان دەگەیێنێت. "     هەروەها لەلایەکی دیکەوە ئاگرێکی گەورە لە شاخی شێوار لە سنووری وەرتێ کەوتووەتەوە و تاوەکو ئێستا کۆنترۆڵنەکراوە، سەختیی چیاکە کۆنترۆڵکردنی ئاگرەکەی قورسکردووە.