عەبدولموتەڵیب رەفعەت، پسپۆڕی ژینگە و مامۆستای زانکۆی گەرمیان لە راپۆرتێکدە سەبارەت بە سوورهەڵگەڕانی ئاوەکە، دەڵێت: "بە مه‌به‌ستى هه‌ڵسه‌نگاندنى كواڵیتیى ئاوى به‌نداوه‌كه، ئەم هەفتەیە چەند نموونەیەکى ئاو و خاکم وەرگرت لە شوێنە جیاوازەکانى بەنداوەکە، دواى شیکارى دەرکەوت کە كواڵیتیى ئاوى به‌نداوه‌كه به جۆرێك گۆڕاوه ره‌نگه پێویستى به كاتێكى زۆر و بارانێكى زۆر بێت بۆ پاڵاوتن و پاكبوونه‌وه‌ى به شێوه‌یه‌كى سروشتى له‌و توخم و پارامیته‌رانه كه بوونه‌ته هۆى تێكچوونى".   ئەو مامۆستایەی زانکۆی گەرمیان هۆكار و سه‌رچاوه‌ى ئه‌م گۆڕانكارییەی، كه له کواڵیتى ئاوى به‌نداوه‌كه روویداوه بۆ دوو هۆکار دەگەڕێنێتەوە. یەکەم: هۆكارى سروشتى، كه له ئه‌نجامى وشكه‌ساڵى، کەمی دابارین، پێكهاته‌ى به‌رد و خاكى ده‌وروپشتى به‌نداوه‌كه روویداوە. دووەم: هۆكارى مرۆیى كه بریتییه له پاشماوه و پاشه‌ڕۆ و بوونى به‌رمیل و پارچه ئاسنى تایبه‌ت به پرۆژه‌كانى به‌خێوكردنى ماسى له نێو به‌نداوه‌كه كه ماوه‌یه‌كى زۆره به‌بێ هیچ چاكکردنەوەیەک له نێو به‌نداوه‌كه.  هاوکات عەمید شوان محەممەد، بەڕێوەبەری پۆلیسی دارستان و ژینگەی گەرمیان بە تۆڕی میدیایی رووداوی راگەیاند، هۆکاری سوورهەڵگەڕانی ئاوی بەنداوەکە بوونی حەوزێکی بەخێوکردنی ماسییە کە لە ئاسن دروستکراوە و ژێرەوەی حەوزەکەش چەند بەرمیلێکی پێوە پەیوەستکراوە، ئەوەش رەنگی ئاوەکەی ژەنگاوی کردووە.  عەمید شوان محەممەد گوتی: "تاوەکو ئێستا هیچ زیانێک بەر گیاندارەکانی نێو ئاوەکە نەکەوتووە".  لەبارەی مەلەکردن و زیانەکانی بۆ پێستی مرۆڤ لەم کاتەدا، عەبدولموتەڵیب رەفعەت، پسپۆڕی ژینگە و مامۆستای زانکۆی گەرمیان دەڵێت: "پێویستە هاونیشتمانییان ئاگاداربن، کە ئێستا ئاوی بەنداوەکە شیاو نییە بۆ مەلەکردن و ئەگەر تووشبوونی مەلەوان بە نەخۆشی هەیە".  بەنداوی باوە شاسوار، کەوتووەتە سنووری قەزای کفریی سەر بە ئیدارەی گەرمیان، لە ساڵی ٢٠١١ دروستکراوە و توانای گلدانەوەی شەش ملیۆن مەتر سێجا ئاوی هەیە.