بە گوتەی کەسوکاری ئەو خێزانەی کە ماڵەکەیان سووتاوە، ئەو کەسەی گیانی لەدەستداوە ناوی بڕوا یاسین عەزیزە، لەدایکبووی ساڵی ١٩٩٠ ـە و پیشەی مامۆستا بووە.   ئەو مامۆستایە لە هەر یەکە لە زانکۆکانی سەلاحەدین و لوبنانیی فەرەنسی وانەی گوتووەتەوە.   لەکاتی گڕگرتنی ماڵەکەدا حەوت کەسی تێدابووە. یاسین عەزیزیش کە باوکی ئەو مامۆستایەیە ٤٠ % ـی جەستەی سووتاوە.   رووداوەکە کاژێر ٠٢: ٠٠ ـی بەرەبەیان بووە. لێکۆڵینەوەکانی بەرگریی شارستانی بەردەوامە بۆ زانینی هۆکاری ئاگرەکە. رائید سەرکەوت کاڕەش، گوتەبێژی بەرگریی شارستانیی هەولێر بە رووداوی گوت، "تاوەکو ئێستا هۆکارەکەی نەزاندراوە. "  بەپێی ئەو ئامارانەی بەرگریی شارستانیی هەولێر بە تۆڕی میدیایی رووداوی داوە، ئەمساڵ بەراورد بە ساڵی رابردوو ٤٠ % رووداوەکانی سووتان زیادبوون. تەنیا لە ١٩ رۆژی ئەم مانگەدا چوار کەس بە رووداوی سووتان گیانیان لەدەستداوە.