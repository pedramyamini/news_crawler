لیژنەکەی کشتوکاڵ عەرەبی هاوردەیان لەگەڵ بوون و پۆلیسیش پاسەوانی دەکردن، بەنیازبوون ١٠٠ دۆنم زەوی لە گوندی گابەڵەکی سەرگەڕان جیابکەنەوە و بیدەنە عەرەبی هاوردە. هەوڵەکە بەهۆی رێگری خەڵکی ناوچەکەوە سەری نەگرت.  دلێر خاوەنی زەویەکەیە و دەڵێت، هاوردەکان ئەمڕۆ چاویان لە چەند پارچەیەک بوو کە تاپۆی رەش بەنێوی باو باپیرانییەوەیە، بەڵام سکاڵایان لەسەر ١٠ پارچە زەوی دیکە هەیە و بەنیازبوون ئەگەر یەکەم پارچەیان پێبدرێت و دەست بەسەر ئەوانەی دیکەشدا بگرن.   دلێر کاکە ئەحمەد، موختاری گوندی گابەڵەکە بە رووداوی راگەیاند "ئەو زەوییانەی ئێمە هەمووی تاپۆن و موڵکن، بەڵام تاکلایەنانە راکان جبووری لە پاڵ ئەم بڕیارانە گوشار لە بەڕێوەبەری کشتوکاڵ دەکەن و بەڕێوەبەری کشتوکاڵیش نوسراو بۆ هۆبەی کشتوکاڵی سەرگەڕان دەکات. "  تەنیا خەڵک و جووتیارانی ئەم گوندە نا بەڵکو تەواوی کوردانی سنووری سەرگەڕان ئامادەبوون بۆ بەگژداچونەوەی تەعریب.  مام سابیریش گەرچی بەخەمی تەعریبی ناوچەکەیەوە جەڵتەی دڵ لێیداو ماوەیەکە لەدوای نەشتەرگەرییەکەی چاکبووەتەوە، هاتووە بۆ رێگری لەم هەوڵە نوێیە و دەڵێت "هەتا مابم هەر بەرگریی لە کورد و منداڵی کورد دەکەم، خودا منی چاککردەوە. "  فەرمانگەی کشتوکاڵیی کەرکووک لەسەر بڕیارێکی دادگای دوبز لیژنەیەکی رووپێوی بۆ زەوییەکانی سنووری گوندی گابەڵەکە دەرکردووە. کە بڕیارەکە لە بەرژەوەندی عەرەبی هاوردە دەرکراوە، لەکاتێکدا بەپێی بڕیاری لیژنەی راسپێردراوی پەرلەمانی تا تەواوبوونی رێکارەکانی ئەوان نابێ هیچ کاروبارێک لەسەر ئەو زەوییانە بکرێن کە کێشەی موڵکدارییان لەسەرە.  جەمال شکور، ئەندامی لیژنەی پەرلەمانی بۆ کێشەی زەویوزار بە رووداوی راگەیاند "بڕیاری دادگە کە دەچێت بۆ بەڕێوەبەرایەتیی کشتوکاڵ، ئەوان ناتوانن رایگرن، من سەردانی کشتوکاڵی کەرکووکم کرد و دانیشتنمان کردووە، رێکارەکانمان راگرتووە، بەڵام دەبێت یان لیژنە پەرلەمانییەکە یان وەزارەتی کشتوکاڵی عێراق بەنوسراوی فەرمی داوا لە ئەنجوومەنی دادوەری بکەن ئەو رێکارانە رابگرن. "  گەرچی بەبڕیاری پارێزگاری بەوەکالەت و دادگەکان چەندین هەوڵ لە سنووری سەرگەڕان هەن بۆ دەستبەسەرداگرتنی زەوی کورد، بەڵام تائێستا جگە لە یەک پارچە زەوی پەلکانە هیچ زەوییەکی دیکە بەشێوەی کرداری نەکەوتووەتە ژێر دەستی عەرەبی هاوردە، لە تەواوی هەوڵەکانیشدا خەڵک لە خۆشەویستی خاکەکەیان بەگژداچوونەتەوە و شکستیان پێ هێناون.