رێبەر سۆران، برای کوژراوەکانە و گوتی، "مام و باوکم کێشەیان هەبوو و رابەر ویستبووی ئەم کێشەیە چارەسەر بکات، بەڵام ئەوان فێڵیان لێکرد و ئاوایان لێکرد. "  بە گوتەی رێبەر سۆران، رووداوەکە شەوی هەینی، چەند خولەکێک پێش نوێژی خەوتنان روویداوە، دەڵێت، "لە لایەن مام و برازاکانمەوە کوژراون، مامم و پێنج کوڕەکەی بوون، هاتبوون سوڵح لەگەڵ براکەمدا بکەن، بەڵام دیارە فێڵیان لێکردوون و هەردوو براکەمیان کوشت و هەر یەک و پێنج گوللەیان پێوە نرابوو، لە کامێرای چاودێریدا دەرچووە کە ئەوانن. "  رابەر سۆران تەمەنی ٢٨ ساڵان و سەروەری برای تەمەنی ١٨ ساڵان بوو، دانیشتووی گوندی گەزنە بوون لە سنووری پارێزگای هەولێر و لەگەڵ باوکیان پێشمەرگە بوون.  لە شوێنی کوژرانی دوو براکەی، رێبەر قسەی بۆ رووداو کرد، گوتی، براکەی لە ژوورەوە کوژراوە و برا بچووکەکەی دیکەیشی هەڵاتووە، بەڵام تەقەیان لێکردووە و ئەویشیان کوشتووە.   رێبەر دەڵێت، "تەرمەکەی رابەری برا گەورەم لە ژوورەوە بینی و سەروەر لە دەرەوە کەوتبوو، من درەنگ گەیشتم، کە هاتم پۆلیس و ئاسایش و خەڵکی لێبوو. ئەوان هاتبوون لێرە دابنیشن و سوڵح بکەن، دواتر بانگی سەروەر بکەن، کە سەروەر هاتبوو، رابەری برام زانی بووی فێڵی لێدەکەن، یەکسەر رابەریان کوشت و دواتر سەروەریان کوشت. "  ئەو خێزانە سکاڵایان لەلای پۆلیس تۆمارکردووە، گوتەبێژی پۆلیسی هەولێر بە رووداوی راگەیاند؛ "پەڕاوی لێکۆڵینەوەمان بۆ رووداوەکە کردووەتەوە و لێکۆڵینەوەکان بەردەوامن. "