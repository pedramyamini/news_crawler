کانی جەلیل، خاوەنکار دەڵێت "دوای خوێندن چاوەڕوانی دامەزراندن لە حکومەت یان کەرتی تایبەت نەکەن، بەهۆی نەبوونی ئەزموونی کار و نەزانینی زمان چاوەڕێی ئەوە نەبن کەس دەستیان بگرێت، لەبەر ئەوەی کەس نییە و دەبێت خۆمان هەوڵ بدەین و لە شتێکی بچووکەوە دەستپێبکەن تاوەکو کارەکەیان گەورە دەبێت".  گەنجێکی دیکە لە سلێمانی، ١١ ساڵە بەشی ئەندازیاریی زانکۆی سلێمانیی تەواو کردووە، لەگەڵ تەواوبوونی خوێندنەکەی دەستدەداتە کاری بیناسازی و دەڵێت، لە رێگەی ئەو کۆمپانیا و کارگانەی بەڕێوەی دەبات، تەنیا لە ساڵی ٢٠١٩ توانیویەتی ٥٠٠٠ کەس بخاتە سەر کار.  هاوکار عەزیز، خاوەنکار بە رووداوی گوت "لە سفرەوە دەستم پێکرد، هیچم نەبوو، لە هەنگاوی سەرەتاییەوە دەستم پێکردووە و شتێکی وام نەبوو، بەڵام گەنجی ئێستا هەمووی بیر لە مووچە و کاتی کار دەکەنەوە، گەنج دوای زانکۆ دەبێت خۆی خۆی دروستبکات، هەندێک گەنج هەن بڕوانامەی بەرزیان هەیە و بە تەکلیف دەیەوێت لە کۆمپانیا کار بکات، لە کاتێکدا بڕوانامەکەی ئەو دەبێت کۆمپانیا تەکلیف بکات بۆئەوەی کاریان لابکات".  لە بەشێک لە زانکۆکانی هەرێمی کوردستان، سەنتەری گەشەپێدان بۆ کار هەیە، بەپێی ئاماری ئەو سەنتەره، ساڵانە نزیکەی ١٤٠٠٠ دەرچووی زانکۆ هەن و ٦٠٠٠ یان لە پارێزگای سلێمانین، لە ٤٠٠٠ دەرچووی زانکۆی سلێمانی بۆ ساڵی خوێندنی ٢٠٢٠ - ٢٠٢١ نزیکەی ١٠٠ یان توانیویانە ببنە خاوەنکار.  ئەمیر سەردار، بەرپرسی سەنتەری گەشەپێدانی هەلی کار لە زانکۆی سلێمانی باس لەوە دەکات "خوێندکار دەبێت خۆی خاوەن بیرۆکەی خۆی بێت. لە رێگەی وۆرک شۆپ و سیمینارەکانمان هەوڵدەدەین هاوکاری بین. مامۆستامان هەیە دەڵێت هەر کەسێک بیرۆکەی کاری هەیە با بێت هاوکاری دەبین لەوەی چۆن بتوانێت ببێت بە خاوەنی کاری خۆی".  تاوەکو ئێستا ئامارێکی دروست نییە دەریبخات کە چەند دەرچووی دیکە بە شێوەی ئۆنڵاین و بازرگانیی ئەلیکترۆنی کار دەکەن، بەڵام لە کوردستان کەم نین ئەو گەنجانەی لەو بوارەدا پیشەیەکیان هەڵبژاردووە.