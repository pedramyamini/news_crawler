عوسمان کانی کوردەیی، پەرلەمانتاری فراکسیۆنی کۆمەڵی دادگەریی کوردستان لە تەلاری پەرلەمان لە کۆنگرەیەکی رۆژنامەڤانیدا راگەیاند: "من داوامکردووە مزگەوت ماڵی خوایە نەڕووخێت، كەچی فراكسیۆنی سەوز هەڕەشەم لێدەكەن، هەر شتێكم لێهات فراكسیۆنی سەوز بەرپرسیارە".  عوسمان کانی کوردەیی گوتی: "هەڕەشەکە لەلایەن عەباس فەتاح، پەرلەمانتاری یەکێتییەوە لێکراوە و لای سەرۆکی پەرلەمان سکاڵا تۆمار دەکەم".  ئەو پەرلەمانتارەی کۆمەڵی دادگەری ئاماژەی بەوەشکرد، پەرلەمانتارەکەی یەکێتی پێیگوتم "شەقتان پێدەکەوێ" لە بەرامبەردا منیش گوتم: "شەق بە میراتگرانی بەعس دەکەوێت".  بەڵام عەباس فەتاح، پەرلەمانتاری یەکێتی لە پەرلەمانی کوردستان سەرەڕای رەتکردنەوەی ئەو تۆمەتە بە رۆژنامەڤانانی راگەیاند، "هیوادارم بابەتی ئایینی بۆ موزایەدەی سیاسیی بەکارنەهێنرێت".  رۆژی سێشەممە، شارەوانیی سلێمانی بەشێکی مزگەوتی بەهەشتی رووخاند و رایگەیاند، ئەو بەشە بە زێدەڕۆیی دروستکراوە.