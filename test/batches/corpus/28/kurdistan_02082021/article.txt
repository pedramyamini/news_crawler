بەپێی خەمڵاندنەکانی بەرێوەبەرایەتیی کشتوکاڵ و دارستان و پاوانی دهۆک، بەهۆی شەڕی نێوان تورکیا و پەکەکەوە ٤٠ هەزار دۆنمی پاوان و دارستانەکانی سنووری پارێزگاکە لەنێوچوون.  دوایین ئۆپەراسیۆنی تورکیا بۆ سەر ئەو ناوچانەی هەرێمی کوردستان کە گەریلاکانی پەکەکەی تێدایە لە کۆتایی مانگی نیسان بەناوی ئۆپەراسیۆنی "چڕنووکی هەورەبرووسکە" دەستیپێکرد.  تورکیا هێزەکانی لە ١٢ شوێن جێگیرکردووە و بەهۆی ئۆپەراسیۆنەکەشەوە خەڵکی شەش گوند ئاوارەبوون و سێ هاونیشتمانیش لە سنووری ئامێدی برینداربوون.   بەڵام پێش ئەم ئۆپەراسیۆنەش تورکیا ئۆپەراسیۆنی دیکەی هەبووە، لەوانەش ئۆپەراسیۆنی ناسراو بە چڕنووکی هەڵۆ و چڕنووکی هەڵۆ ٢.   حیکمەت محەممەد، بڕیاردەری لیژنەی ناوخۆ و ئاسایش و ئەنجوومەنە خۆجێیەکان لە پەرلەمانی کوردستان بە تۆڕی میدیایی رووداوی راگەیاند، ئەمساڵ ٢٠ گوند بەهۆی شەڕی پەکەکە و تورکیاوە چۆڵکراون، ٦ کەس گیانیان لەدەستداوە، زیانێکی زۆر بە شوێنەوار و کارەبای ناوچەکانی شوێنی شەڕیش گەیشتووە.   حیکمەت محەممەد گوتیشی، لە ساڵی ١٩٩٠ ەوە زیاتر لە ١٠٠ هاونیشتیمانی بەهۆی ئەو شەڕەوە گیانیان لەدەستداوە و برینداربوون.   زیاتر لە ٢٥ ساڵە سوپای تورکیا و گەریلاکانی پەکەکە لە هەرێمی کوردستان شەڕدەکەن. لە ئەنجامی ئەو شەڕە، نەتوانراوە زیاتر لە ٨٠٠ گوند ئاوەدان بکرێنەوە.   دەستەی پاراستن و چاککردنی ژینگەش دەڵێت، لە نێوان ساڵانی ٢٠١٠ و ٢٠٢٠ ـدا ٨٧٣ دۆنم دارستان و پاوان سووتاوە و رێژەی ٣٠ % بۆ ٣٥ % ی بەهۆی بۆردوومان و تۆپبارانی تورکیا و ئێرانەوە بووە.