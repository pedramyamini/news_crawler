ئەمڕۆ چوارشەممە ٢٥.٨.٢٠٢١ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند،  مەفرەزەكانی بنكەی پۆلیسی سەرا، چوار تۆمەتباریان دەستگیركرد كە هێرشیان كردبووە سەر هاونیشتمانییەک و لێیاندابوو و چاوێكیان كوێركردبوو، دوای رووداوەکەش هەڵاتبوون.  سەرکەوت ئەحمەد گوتی، "تۆمەتبارەکان لە باخی گشتیی سلێمانی لەگەڵ ئەو کەسەدا بووەتە دەنگەدەنگیان و بە هەموویانەوە هێرشیانکردووەتە سەری و بە بەرد چاوێکیان کوێرکردووە، دوای رووداوەکە پۆلیس ئەو کەسەی گواستەوە بۆ نەخۆشخانە و دوای پشکنینی پزیشکی دەرکەوت چاوێکی کوێر بووە".  لەبارەی تۆمەتبارەکانەوە سەرکەوت ئەحمەد گوتی، "لێكۆڵینەوە لە رووداوەكە كراوە و بریندارەكە هیچ كام لە تۆمەتبارانی هەڵاتووی نەدەناسی، بۆیە دوای وەرگرتنی بڕیاری دادوەر و بە ئەنجام گەیشتن لە لێكۆڵینەوەكان توانرا لەماوەیەكی كەمدا هەرچوار تۆمەتبارەكە بدۆزرێتەوەو دەستگیربكرێن، کە ناویان (أ، م، م - ق، خ، خ - س، خ، ع) و بەپێی ماددەی ٤١٢ لەیاسای سزادانی عیراقی راگیراون. "  بە گوتەی سەرکەوت ئەحمەد، تۆمەتبارەکان دانیشتووی چەند ناوچەیەکی جیاوازی هەرێمی کوردستانن و لە سلێمانی لە هۆتێلدا ماونەتەوە و کاریان کردووە.