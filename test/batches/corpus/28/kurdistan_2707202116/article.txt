رۆژی دووشەممە ٢٦ ـی تەممووز، قەیس سەعید، بڕیاری دوورخستنەوەی سەرۆکوەزیران و سڕکردنی پەرلەمانی وڵاتەکەی دەرکرد، ئەوەش دوای ئەوەی خۆپێشاندان و ناڕەزاییەکان لە تونس پەرەیان سەند و داوای چاکسازیی دەکرا.   فەرحان حەق، گوتەبێژی سکرتێری گشتیی نەتەوە یەکگرتووەکان لەو بارەیەوە ئاماژەی بەوەکردووە، نەتەوە یەکگرتووەکان لە نزیکەوە چاودێریی دۆخی تونس بەگشتی و هەروەها داواکاری و ناڕەزایەتییەکانی خەڵک دەکات.  گوتەبێژی سکرتێری گشتیی نەتەوە یەکگرتووەکان ئاماژەی بەوەش کردووە، ناوچەکە بەگشتی بەرگەی تووندوتیژیی دیکە ناگرێت، بۆیە نایانەوێت دۆخی ناوخۆیی تونس تێکبچێت و هەوڵدەدەن لە نزیکەوە لەگەڵ لایەنە تونسییەکان کاربکەن بۆ هێوکردنەوەی دۆخەکە لەڕێگەی دیالۆگەوە.  دوای خۆپێشاندانەکانی تونس بەهۆی کێشەی دارایی و هەروەها کاریگەرییەکانی پەتای کۆرۆنا، کێشە کەوتە نێو حکومەتەوە و سەرۆکی وڵاتیش حکومەتی هەڵوەشاندەوە، دوای ئەو جووڵەیەی سەرۆکیش بەشێک لە خۆپێشاندەران پشتیوانیان لە بڕیارەکە کرد، لە بەرامبەریشدا بەشێک لە خۆپێشاندەران و لایەنگرانی سەر بە پارتی نەهزەی دەسەڵاتدار، سەرۆک بە ئەنجامدانی کودەتا دژ بە حکومەت تۆمەتبار دەکەن.