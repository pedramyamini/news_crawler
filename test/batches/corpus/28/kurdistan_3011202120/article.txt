نازم عەبدوڵڵا جاف، سەرۆكی كۆمەڵەی كێڵگە پەلەوەرییەكانی سنووری سلێمانی و  هەڵەبجە بە تۆڕی میدیای رووداوی راگەیاند، بەشێكی زۆری پێداویستییەكانی گەورەكردنی مریشك لە كێڵگەكاندا گران بوون و نرخی فرۆشتنی مریشكیش وەكو خۆیەتی و هیچ گران نەبووە.  بە گوتەی سەرۆکی کۆمەڵەی کێڵگە پەلەوەرییەکانی سنووری سلێمانی و هەڵەبجە، "نرخی سووتەمەنی بۆ دوو هێندە گران بووە، نرخی جووجكێك لە ٣٥ سەنتەوە بووەتە ٧٥ سەنت، تۆنێك ئالیک لە   ٤٣٠ دۆلارەوە بووەتە ٥٨٠ دۆلار، هەموو ئەوانە بووەتە هۆی ئەوەی خاوەن پەلەوەرخانەکان لە ماوەی شەش مانگدا نزیكەی ٤٠ ملیار دینار زیان بكەن".   نازم عەبدوڵڵا جاف  ئەوەشی  روونكردەوە، بەهۆی گرانبوونی پێداویستییەكان "هەر كیلۆیەك مریشك نزیكەی سێ هەزار دینار لەسەر خاوەن كێڵگەكان دەكەوێت، بەڵام ئێستا بە دوو هەزار و ٥٠٠ دینار  دەیفرۆشنەوە، بەو هۆیەشەوە لە ماوەی دوو مانگی رابردوودا ٣٠ % ی كێڵگەكان داخراون".   لە هەرێمی كوردستاندا نزیكەی ٢٣٠٠ پەلەوەرخانە هەیە، نزیكەی ٩٥٠ یان  لە سنووری سلێمانی و هەڵەبجە و ئیدارەكانی گەرمیان و راپەڕینن.