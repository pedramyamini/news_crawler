لە بەرنامەی مژاری رادیۆی رووداودا کە رێبوار عەلی پێشکێشی کرد، بە میوانداریی مەسعود کاڕەش، جێگری پارێزگاری هەولێر، باس لە گرفتی کەمئاویی گەڕەکەکانی هەولێر کرا.  مەسعود کاڕەش، جێگری پارێزگاری هەولێر رایگەیاند "لە پێش ساڵی ٢٠٠٦ ـەوە تاوەکو ئێستا هەولێر رووبەڕووی کەمئاویی وا نەبووەتەوە. وشکەساڵیی ئەمساڵ لێکەوتەیەکی زۆر خراپی هەبوو؛ ئاستی ئاوی رووبار و بیرەکان زۆر دابەزی. چەند کانی و بیریش وشک بوون. ئەمساڵ کێشەکەمان گەورەیە. ئێستا لە پارێزگای هەولێر لیژنەیەکمان بۆ رووبەڕووبوونەوەی وشکەساڵی هەیە و کۆمەڵێک کاری باشمان کردووە".  هەولێر سێ پرۆژەی دابەشکردنی ئاوی هەیە کە بە ئیفرازی یەک، دوو و سێ ناودەبرێن و لەڕێگەیانەوە ئاو بۆ گەڕەکەکانی ناو شار دابین دەکرێت.  جێگری پارێزگاری هەولێر ئاماژەی بەوە دا کە پرۆژەی ئاوی ئیفرازی سێ رۆژانە لە کاژێرێکدا ١٠ هەزار مەتر سێجا ئاو دابیندەکات. ئیفرازەکانی دیکەیش یەکی نزیکەی پێنج هەزار مەتر سێجا ئاو دابین دەکەن. پلانیشیان ئەوەیە زیاتر سوود لە ئاوی سەر زەوی وەربگرن.  بڕیارە پرۆژەی ئاوی ئیفرازی چوار بۆ هەولێر جێبەجێ بکرێت کە چاوەڕوان دەکرێت کۆتایی بە کێشەکانی ئاوی شارەکە بهێنێت.  مەسعود کاڕەش ئەوەی خستەڕوو "پرۆژەی ئاوی ئیفرازی چوار پرۆژەیەکی مەزنە. دیزاینەکەی تەواو بووە و ئەوە کۆتایی بە گرفتەکانی هەولێر دەهێنێت. ئێستا ناو شاری هەولێر ئەو بڕە ئاوەی بۆی دابیندەکرێت، زیاترە لەوە کە پێویستی پێیەتی. کێشەی کەمئاوی لە هەولێر زیاتر لە بنەسڵاوە و دارەتووە. پرۆژەی ئاوی ئیفراز چوار دوو هێندە و نیوی پرۆژەکانی ئێستایە".  گرفتێکی کەمئاوی لە هەولێر نەبوونی کارەبای بیرەکانی دابەشکردنی ئاوە لە گەڕەکەکان کە بەو هۆیەوە چەند گەڕەکێک بۆ ماوەیەکی زۆر ئاویان نییە.  جێگری پارێزگاری هەولێر باسی لەوە کرد "یەکێک لە کارەکانمان ئەوەیە کە کارەبای موەلیدە بگەیەنینە ئەو بیرانەی کارەبایان نییە و ئێستا نزیکەی ٢٥ بیر کارەبایان خراپە و کارەبای موەلیدەیان دەخەینە سەر. پارێزگای هەولێر کرێی پارەکەیان لەئەستۆ دەگرێت. ئێستا کێشەی کارەبای ٢٠ بیر چارەسەرکراون. ئەو بیرانەی ئاویان تێدا نەماوە، پێویستیان بە داتای تەواوەتی و لێکۆڵینەوەی ورد هەیە بۆئەوەی بزانین ئاخۆ وشک بوون یاخود نا".  مەسعود کاڕەش ئەوەی خستەڕوو، هەر بیرێک کارەبای موەلیدەی نەبێت، دانیشتووانی گەڕەکەکە با بچن لەگەڵ خاوەنی موەلیدەکەدا رێکبکەون و کارەبا بۆ بیرەکە دابین بکەن، "ئێمە لە پارێزگای هەولێر هەموو تێچووەکان دەگرینە ئەستۆ و پارەکەیان بۆ دەگەڕێنینەوە".  بەپێی بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.