لە راگەیێندراوێکدا کە ئاسایشی سلێمانی ئەمڕۆ دووشەممە ٠٥ - ٠٧ - ٢٠٢١ بڵاویکردووەتەوە دەڵێت "لە درێژەی کار و چالاکییەکاندا و رووبەڕووبوونەوەی دژ بە بازرگانان و ئالوودەبووانی ماددە هۆشبەرەکان بازرگانێکی فرۆشتنی ماددەی هۆشبەر دەستگیرکرا و دەستبەسەر بڕی ١٠٦.٧٥ کیلۆگرام ماددەی هۆشبەر لە جۆری هیرۆیندا گیرا. "  بەڕێوەبەرایەتی ئاسایشی سلێمانی ئاماژە بەوە دەدات کە دەستگیرکردنی بازرگانەکە و دەستبەسەرداگرتنی ئەو بڕە لە ماددەی هۆشبەر بەسەرپەرشتی دەزگای ئاسایشی هەرێمی کوردستان بووە.  لە بەشێکی دیکەی راگەیێندراوەکەدا ئاسایشی سلێمانی دەڵێت، لە رۆژی ١٤ - ٠٦ - ٢٠٢١ دوای کۆکردنەوەی زانیاری ورد توانیویانە "لە کۆگای یەکێک لە نووسینگەکانی هەواڵەکردنی پۆست لەناو شاری سلێمانی تۆمەتبارێک بەناوی (ا، ع، ع) لەدایکبووی ساڵی ١٩٧٩ی خەڵکی کەرکووک دەستگیربکەن و دەستبگرن بەسەر بڕی ١٠٦.٧٥ کیلۆگرام ماددەی هۆشبەر لە جۆری (هیرۆین). "  لە راگەیێندراوەکەدا ئاسایشی سلێمانی دەشڵێت "بەنیازبوون بەپێچراوەیی و بەشاراوە لەناو کەلوپەلی پۆستدا رەوانەی دەرەوەی هەرێمی کوردستانی بکەن. "  ئاسایشی سلێمانی ئاماژە بەوە دەدات، کە تۆمەتبار بەفەرمانی دادوەر و بەپێی ماددەی ٢٥ لە یاسای ماددە هۆشبەرەکان راگیراوە و دەستبەسەر بڕە تلیاکەکەدا گیراوە و لێکۆڵینەوە له کەیسەکه بەردەوامە.   هەروەها بەشی راگەیاندن و پەیوەندییەکانی ئاسایشی شارەزوو ئاماری شەش مانگی رابردووی ماددە هۆشبەرەکانی بڵاوکردووەتەوە و دەڵێت، ٣٠ کەس دەستگیرکراون و ١٨ تۆمەتباریان دۆسییەکانیان یەکلایی بووەتەوە و ١٢ تۆمەتباریش لە لێکۆڵینەوەدان.    لە بەشێکی دیکەی راگەیێندراوەکەدا ئاسایشی شارەزوور دەڵێت، نۆ تۆمه‌تباری دیكه كه كۆتایی ساڵی رابردوو ده‌ستگیركرابوون له سه‌ره‌تای ئه‌مساڵدا له‌لایه‌ن دادگای تایبه‌تمه‌نده‌وه سزادراون و "ئێستا هێزه‌كانمان به‌ردەوامن له كۆكردنه‌وه‌ی زانیاریی به‌دواچوون و گه‌ڕان به‌دوای گومانلێكراوان و تۆمه‌تباراندا. "