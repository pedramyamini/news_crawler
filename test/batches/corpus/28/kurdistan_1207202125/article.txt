عەلی تەتەر لە ئەڵمانیا بە تۆڕی میدیایی رووداوی راگەیاند، سەردانەکە دوو ئامانجی هەیە، "سوپاسی هەموو ئەوانەی کە هاوکاریی هەرێمی کوردستانیان کردووە بەتایبەتیی پارێزگای دهۆک و داوامان کرد پەیوەندییەکانمان بەردەوام بن و تەنیا لە بواری مرۆڤایەتی نەبن و لە بوارەکانی دیکەش هەتا بازرگانیش پەرەپێبدەین. "  گوتەکانی د. عەلی تەتەر بۆ رووداو دوای سەردانی بوو پەرلەمانی هەرێمی نۆردراینڤێستڤالن و پێشوازیلێکردنی لەلایەن کارینا گۆدیکا، جێگری سەرۆکی پەرلەمانی ئەو هەرێمە.   هەرێمی نۆردراینڤێستڤالن هەرێمێکی دەوڵەمەندە بە پیشەسازی و ١٧.٩ ملیۆن کەس تێیدا نیشتەجێن.   بەپێی راگەیێندراوی پارێزگای دهۆک، کارینا گۆدیکا سوپاسی پارێزگای دهۆکی کردووە کە ماڵی خۆیان کردووەتە پەناگە بۆ ئاوارە و پەنابەرانی عێراق و سووریا بەتایبەتی لە کاتی شەڕی داعشدا. ئاماژەی بەوەشکردووە، دهۆک وەکو قوتابخانەیەکی لێهاتووە بۆ پێکەوەژیان کە مرۆڤ لێوەی فێردەبێت.   پارێزگاری دهۆک سوپاسی گەل و حکومەتی کۆماری فیدراڵیی ئەڵمانیای کرد، بەتایبەتی دۆسڵدۆرف بۆ ئەو هاریکارییە مرۆییەی کە لە دەستپێکی هاتنی داعش پێشکەشی هەرێمی کوردستان و پارێزگای دهۆکیان کردووە.  هەر لەو کۆبوونەوەیەدا، گفتوگۆ لەبارەی پەیوەندییەکانی ئەو وڵاتە لەگەڵ هەرێمی کوردستان و عێراق کرا بۆ بەرەوپێشبردنی پەیوەندییەکانیان و هەردوولا جەختیان لەوە کردەوە کە پارێزگای دهۆک و شاری دۆسڵدۆرف رێککەوتنێکی نوێ وەکو دوو دەستە خوشک واژۆ دەکەن.