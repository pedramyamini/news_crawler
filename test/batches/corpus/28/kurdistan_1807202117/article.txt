هیوا عەلی، بەڕێوەبەری راگەیاندنی وەزارەتی کشتوکاڵ بە تۆڕی میدیایی رووداوی راگەیاند، ئەو پارەیەی تەرخانکراوە بەشێوەی نەختینە و قۆناخ بەپێی کارە ئەنجام دراوەکان و رێنوێنییەکانی جێبەجێکردنی گرێبەست لەگەڵ حکومەت خەرجدەکرێت.  ئەکرەم ئەحمەد، بەرێوەبەری گشتیی کۆگا و بەنداوەکان لە ھەرێمی کوردستان بە تۆڕی میدیایی رووداوی راگەیاند، "تەواوکردنی ئەو بەنداوانە بۆ ساڵی داهاتوو کاریگەریی دەبێت بۆ هەڵگرتنی ئاو و ئەمبارکردنی". ئاشکراشیکرد لە هەرێمی کوردستان ١٧ پرۆژەی دروستکردنی بەنداو بەهۆی قەیرانی داراییەوە لە ساڵانی پێشوو کارکردن تێیاندا راگیران.  بەرێوەبەری گشتیی کۆگا و بەنداوەکان سەبارەت بەپلانەکانیشیان روونیکردەوە، "پلان دروستکردنی ٢٥٠ بەنداومان لەبەردەستدایە کە لە ماوەی ٨ بۆ ١٠ ساڵ جێبەجێدەکرێت و بڕی ٨ ملیار دۆلاری پێویستە، ئەگەر پارە هەبێت و ئەم پلانە جێبەجێبکرێت ئەوا تاوەکو ساڵی ٢٠٤٠ کێشەی کەمئاوی چارەسەردەبێت".  بەپێی ئەو لیستەی بڵاوکراوەتەوە، ئەو بەنداوانەی کاریان تێدا دەکرێت چواریان لە پارێزگای سلێمانی و ٥ بەنداویان لە پارێزگای هەولێر و ٣ بەنداویشیان لە پارێزگای دهۆکن.  ئەمساڵ بەهۆی کەمیی بارانبارین بەشێک لە سەرچاوە ئاوییەکان وشک بوون، ئەوەش هەرێمی کوردستانی رووبەڕووی قەیرانی کەمئاوی کردووەتەوە، وەزارەتی کشتوکاڵ و سەرچاوە ئاوییەکان لە راگەیێندراوێکدا ئاماژە بەوە دەکات کە بۆ چارەسەرکردنی کەمئاوی پێویستیان بە دروستکردنی بەنداو هەیە و داوایان لە سەرۆکایەتیی ئەنجوومەنی وەزیران کردووە بۆ ئەو مەبەستە پارەیان بۆ دابینبکات.