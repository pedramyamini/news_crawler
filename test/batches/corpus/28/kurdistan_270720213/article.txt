سدیق محەممەد، بەڕێوەبەری ناحیەی قادرکەرەم بە رادیۆی رووداوی راگەیاند، "ئاوەکە رۆژبەڕۆژ دادەبەزێت. من خۆم دوێنێ چوومەتە سەری، لە پێرێ کەمتر بووە. لەو باوەڕەدام پێنج رۆژی دیکە هیچ ئاو لە چەمی رۆخانەدا نامێنێت و ماسییەکانی لەنێودەچن. ئەم گۆمەی ئێستا ماسیی زۆری تێدا مرداربووەتەوە، خۆمان پار و پێرار ماسیی زۆرمان تێکردووە بۆ ئەوەی زیاد بکەن، بۆیە ئێستا مرداربوونەوەکە لەوێدا زیاترە. "  بەڕێوەبەری ناحیەی قادرکەرەم ئاماژەی بەوە دا، ئەمساڵ بۆ چارەسەری وشکەساڵی و دابینکردنی ئاو نووسراویان کردووە، بەڵام هێشتا هیچیان بۆ نەکراوە؛ قایمقام و پارێزگاریش ئاگادارکراون، هەر بە قسە بەڵێن دەدەن، بەڵام هیچی جێبەجێ نەکراوە.   لە رۆژی ٢٠٢١/٠٧/٠١ بە هۆکارێکی نادیار بەشێکی زۆر لە ماسییەکانی چەمی رۆخانەی قادرکەرم لەنێوچوون و دوای بەدواداچوونیش، سێ کەس بە تۆمەتی ژەهراویکردنی ئاوەکە دەستگیرکران.  سدیق محەممەد رایگەیاند، "مرداربوونەوەی ماسییەکان لە جاری یەکەمدا بەهۆی ژەهراویبوونەوە بوو بەو ماددەیەی کە لە بەیتەرخانەکان ئاژەڵی پێدەشۆنەوە. ئێستا ئەو کەسانە دەستگیرکراون و لێکۆڵینەوەیان لەگەڵدا دەکرێت. "  رۆژی دووشەممە ٢٠٢١/٠٧/٢٦ جارێکی دیکە بەشێک لە ماسییەکانی هەمان چەم کە مەزەندە دەکرێت چوار تۆن بن، لەنێو چوون.  بەڕێوەبەری ناحیەی قادرکەرەم گوتی: "ئەوەی ئەم جارە تەنیا شوێنێک نییە و چەمی رۆخانە بە گشتی هەموویەتی. ئەمساڵ بەهۆی کەمبارانییەوە، بە تایبەتی کە ناوچەکەی ئێمەیش گەرمیانە، تووشی وشکەساڵییەکی خراپ بووین. چەمی رۆخانە ئێستا ئاوی کەمی تێدێت کە ساڵانی پێشوو ئاوێکی باشی تێدا بوو. چەمەکە تا نزیک داقووق وشک بووە. ئەمەیان دەستی کەسی تێدا نییە؛ پێنج رۆژە ئاوەکە زیاد لە ئاستی خۆی دابەزیوە. کە دایشبەزیوە ئۆکسجین لە گۆمەکاندا کەمبووەتەوە و ماسییەکان سەرئاو کەوتوون. "  سدیق محەممەد ئاماژەی بەوە کرد، "پێنج رۆژە ئێمە، کشتوکاڵ، شارەوانی، ئاسایش و پۆلیسی دارستان هەوڵ دەدەین بۆ ئەوەی چارەسەرێکی بۆ بدۆزینەوە. بە راستی نەمانتوانی چارسەری بۆ بدۆزینەوە و لە دەسەڵاتی ئێمەدا نەبوو. تەنانەت بەنداوێکمان هەیە ویستمان چەند کاژێر ئاوی لێوە بۆ چەمەکە بەربدەینەوە، بەڵام بۆ مان دەرکەوت کە رەنگە هەر یەک - دوو رۆژ بەرگە بگرێت و سوودی نییە. "