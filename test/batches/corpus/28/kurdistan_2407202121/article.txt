عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند، "بکوژەکە کە ناوی (ئـ. ج) نەخۆشیی دەروونیی هەیە و لە دۆخێکی خراپی تەندروستی دایە، دوای ئەوەی ئێوارەی ئەمڕۆ لەگەڵ باوکی دەبێتە دەمەقاڵێیان، بە چەقۆ باوکی خۆی دەکوژێت. "  ئەو باوکەی کە کوژراوە ناوی (ج. خ)ـە و تەمەنی ٦٢ ساڵانە، پیشەی مامۆستای خانەنشین بووە.   دوای کوشتنی باوکی، هێزەکانی بنکەی پۆلیسی پردێ کوڕەکەیان دەستگیرکردووە و لێکۆڵینەوە لە رووداوەکە بەردەوامە.  هەر ئێوارەی ئەمڕۆ شەممە، لە گەڕەکی پەنجە عەلی ـی کەرکووک پیاوێک لەنێو ماڵەکەی خۆی تەقە لە هاوژینەکەی دەکات. گوتەبێژی پۆلیسی کەرکووک بە رووداوی راگەیاند، ژنەکە برینداربووە و پیاوەکەش خۆی رادەستی هێزەکانی پۆلیس کردووە.  رووداوەکە کاژێر ٣: ٣٠ خولەکی پاشنیوەڕۆی رۆژی شەممە ٢٤ - ٠٧ - ٢٠٢١ روویداوە.  رائید عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند "ژن و پیاوەکە لە ماڵەوە بووەتە دەمەقاڵێیان و دواتر پیاوەکە بە دەمانچە گوللەیەکی لە سنگی ژنەکەی داوە و برینداری کردووە. "  ژنەکە ئێستا لە نەخۆشخانەی ئازادیی کەرکووک نەشتەرگەریی بۆ دەکرێت و لەژێر چاودێری پزیشکدایە. گوتەبێژی پۆلیسی کەرکووک دەشڵێت "تەندروستیی ناجێگیرە. "