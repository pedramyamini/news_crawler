مانگی رابردوو لە بەرنامەی "بەرپرسیار"ی تەلەڤزیۆنی رووداو باسی سەختیی رەوشی قوتابیانی ١٢ ـی ئامادەیی شنگال کرا کە سەرەڕای ئەو گوشارەی بەهۆی خوێندن و هەستیاریی قۆناخەکە لەسەریانە، دەبێت رۆژانە چەندین کاژێر بەڕێوەبن بۆ رۆشتن و گەڕانەوەیان لە هۆڵەکانی خوێندن.   لە ١٦ - ٠٦ - ٢٠٢١ مویه‌سه‌ر حه‌جی، بەڕێوەبەری پەروەردەی شنگال بەشداریی بەرنامەی بەرپرسیاری کرد و گوتی، "ئالان حەمەسەعید، وەزیری پەروەردە لەسەر هێڵە بۆ چارەسەرکردن، بەڵام زەحمەتە کێشەی قوتابیان چارەسەر بکرێت، شنگال کە ٣٠٠ کیلۆمەتر لە دهۆک دوورە، پرسیارەکان بە زەحمەت دەگاتە قوتابیان، چونکە تاقیکردنەوەی کۆتایی ساڵ و نیشتمانی زەحمەتە و وەک تاقیکردنەوەکانی دیکە نییە".   ساڵانی پێشوو وەزارەتی پەروەردە هوتێل و شوێنی مانەوەی بۆ قوتابیان دابیندەکرد، بەڵام ئەوەش کێشەی دیکەی هەبوو، بەو شێوەیەی بەڕێوەبەری پەروەردەی شنگال باسی کرد، نزیکەی ٧٠٠ قوتابی نۆی بنەڕەتییان هەیە کە بچووکن ناتوانن پشت بەخۆیان ببەستن.  بەشێک لە قوتابیانی شنگال خوێندنیان بە زمانی کوردییە، بەڵام لەم ساڵانەی دواییدا ژمارەیان کەمی کردووە، ئەوەش بەهۆی ئەو کێشانەوە کە تووشیان دەبن.