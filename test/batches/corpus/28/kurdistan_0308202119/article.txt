ئێوارەی ئەمڕۆ ٣ - ٨ - ٢٠٢١، لیژنەی گەشەپێدان و پشتگیری پرۆژە پیشەسازییەکان و بە سەرۆکایەتیی ئومێد خۆشناو، پارێزگاری هەولێر و ئامادەبوونی عه‌بدولواحید ئه‌حمه‌د، سەرۆکی شارەوانیی هه‌ولێر و ئەندامانی دیکەی لیژنەکە کۆبوونەوە، لە کۆبوونەوەکە بڕیاری پێدانی زەوی بە بەشێک لەوانە درا کە داواکارییان پێشکێشکرد بوو.  عەبدولواحید ئەحمەد، سەرۆکی شارەوانیی هەولێر بە تۆڕی میدیایی رووداوی گوت: "ئەو پرۆژانەی داواکارییان بۆ پێشکێشکراوە جۆراوجۆرن. بۆ نموونە: کەسێک داوای کردووە کارگەی دروستکردنی پلێت بکاتەوە، کەسێکی دیکە داوای کردووە کارگەی کەوانتەر بکاتەوە یان کارگەکانی دیکەی هاوشێوەی ئەوانە".  سەرۆکی شارەوانیی هەولێر ئاماژەی بەوەکرد، کە داواکارییەکان دەچنە بەردەم لیژنەکەیان و ئەوان بەدواداچوونی بۆ دەکەن، بۆ ئەوەی بزانن شیاوە یان نا. ئەگەر شیاو بوو بەپێی ئەوە بڕیار دەدەن. گوتیشی "کەسی وا هەیە داوای سێ هەزار مەتر زەوی کردووە بۆ کارگەیەک. دوای بەدواداچوونەکانمان هەزار و ٤٠٠ مەترمان پێداوە".  سەرۆکی شارەوانیی هەولێر باسی لە گرنگیی بڕیارەکان کرد و گوتی: "دەمانەوێت ژێرخانێکی بەهێز بۆ هەولێر و هەرێمی کوردستان دروستبکەین. هەروەها ئامانجمانە هەلی کاری زیاتر ببێت و هاندەریش دەبین بۆ زیادکردنی بەرهەمی ناوخۆیی، کە وای لێبێت لە داهاتوودا هەندێک لەو بەرهەمانەی لە ناوخۆ دەمانبێت و زیاد دەبێت هەناردەی بکەین".