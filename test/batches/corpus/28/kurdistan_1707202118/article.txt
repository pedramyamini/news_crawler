سیاهپووش گەلەبان، ژینگەپارێزە و دەڵێت، "دەریاچەکە ناساخە و ئەگەر بشمانەوێت باش بێت، دەبێت هەموو کەس هاوکار بێت. "  ماوەی هەشت ساڵە حکومەتی ئێران بەڵێنی چارەسەرکردنی کێشەی ئەم دەریاچەیە دەدات و دەڵێت، تاوەکو ئێستا ١١ هەزار ملیار تمەنی تێدا خەرج کردووە.   بڕیاربوو تاوەکو کۆتایی ئەمساڵ هەموو کێشەکانی دەریاچەکە لە رێگەی گواستنەوەی ئاوی بەنداوی کانی سێو و چەند ناوچەیەکی دیکەوە چارەسەربکرێت، بەڵام ئێستا کەمبوونەوەی ئاستی ئاوی دەریاچەکە نیگەرانی لای خەڵکی ناوچەکە دروستکردووە.  بەهرام جەلالیان، رۆژنامەڤانە و ئەو ئاماژە بەوە دەکات، "چەند هۆکارێک هەن بۆ کەمبوونەوەی ئاوەکە هەن، دیارترینیان کەمبوونەوەی بارانبارینە... یەکێکی دیکەش لێدانی بیری نائاساییە. "  ساڵانێکە ئاوی ئەم دەریاچە لەنێو خەڵکدا بۆ چارەسەری کێشەکانی تەندروستی پەیوەندیدار بە پێست و ئێسک بەناوبانگە، لە ساڵانی رابردوودا دەیان گەشتیار لە شارەکانی رۆژهەڵاتی کوردستان و ئێرانەوە بۆ چارەسەری پزیشکی روویان لەم دەریاچە دەکرد، بەڵام ئێستا کەمبوونەوەی ئاوی دەریاچەکە کاریگەری لەسەر هاتنی گەشتیارانیش داناوە.  سووربوونی رەنگی ئاوی دەریاچەکە لە رۆژانی رابردوودا بووە هۆی نیگەرانی خەڵک، بەڵام بەڕێوەبەرایەتیی پاراستنی ژینگەی ورمێ دڵنیایی دەداتە خەڵک کە ئەو سووربوونە بە هۆی هەڵمبوونی ئاوی دەریاچەکەیە لە وەرزی گەرما و دەرکەوتنی قەوزەکانی بنیەتی و ئەوەش دیاردەیەکی تەواو ئاساییە. سەرەڕای بەخشینی ئەم دیمەنە جوانانە بە دەریاچەکە، مەترسیشی لەسەر تەندروستیی خەڵکی نییە.  ئەوانەی دەچنە کەناری دەریاچەی ورمێ، ئومێدەوارن حکومەت ئاوڕێکی جیدیتر بە مەبەستی چارەسەرکردنی کێشەکانی دەریاچەکە بداتەوە.