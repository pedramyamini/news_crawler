شوانێکی تەمەن ١٨ ساڵی گوندی برایم باوەلێ و پێنج کەسی دیکەی سنووری مەخموور کە دووانیان کوردن، ماوەی چوار رۆژە لای داعشن و دەگوترێت براونەتە چیای قەرەچووغ.  رووداو دەچێتە ماڵی یەکێکە لەو کەسانەی کە لە بازگەیەکی داعش هەڵدێت و بە گوللە لەگەڵ دوو خزمی دیکە بریندار دەکرێت.  (م، ح) دانیشتووی مەخموور بە تۆڕی میدیایی رووداوی راگەیاند "چەکدارەکان جلی سەربازییان لەبەردا بوو، وەستاین و سڵاومان لێکردن، کە بە عەرەبی وەڵامیان دایەوە زانیامان ئەوانە داعشن. دەرگای ئۆتۆمبێلیان کردەوە و گوتیان وەرنەخوارەوە کە وایانگوت ئێمەش هەڵاتین و تا رۆیشتین هەر تەقەیان لێکردین. "  سێ لەو شەش کەسەی لە لای داعش دەستبەسەرن، عەرەبی گەیارە و شەرگاتن و هۆزەکانیان، ماوەی ٤٨ کاژێر مۆڵەتیان بۆ حکومەتی عێراق داناوە تاوەکو ئۆپەراسیۆنی سەر چیای قەرەچووغ ئەنجام بدە و دیلەکانیان رزگار بکەن.  بەشار تابوڕ، کوڕی سەرۆکهۆزی تابوڕ لە گەیارە بە رووداوی راگەیاند "تکا لە دەوڵەت دەکەین بڕواننە بابەتەکە، لەبەرئەوەی هۆزەکان زیانیان پێگەیشتووە و زەرەرمەندن، ئێمە دەمانەوێ حکومەت بڕیار بدات و هەڵوێست وەربگرێت، لەبەرئەوەی ئێمە هیچ پشتیوانی و هیچ زانیارییەکمان لەسەر رفێنەرەکان نییە. "  بەپێی زانیارییەکانی پۆلیسی مەخموور بێت، ژمارەی چەکدارانی داعش لە چیای قەرچووغ لە ١٠٠ بۆ ١٥٠ چەکدار دەبێت و بۆ کۆکردنەوەی پارە خەڵک دەڕفێنن.   بەپێی زانیارییەکانی پەیامنێری رووداو، چەکدارانی داعش بە کەسوکاری دوو لە رفێنراوەکانیان گوتووە، لەبەرامبەر ئازادکردنی هەر یەکێکیان بڕی ١٠٠ هەزار دۆلاریان دەوێت.  عەبدوڵلا تاهیر، بەرپرسی ناوچەی مەخمووری پارتی بە رووداوی راگەیاند "سوپای عێراق توانای پاراستنی ناوچەکەی نییە، ئێستا ١٠٠ بۆ ١٥٠ چەکداری داعش لەنێو چیای قەرەچووغن و بۆ چالاکییەکانیش دێنە خوارەوە بۆ نێو مەخموور، رووبەری ئەم سنوورە پانتاییەکی زۆرە و هیچ هێزێکی لێ نییە و ئەو هێزەشی هەیە توانای رووبەڕووبوونەوەی ئەوانی نییە. "  جگە لە مەخموور لە پارێزگاکانی کەرکووک و سەڵاحەدینیش چەکدارانی داعش حەوت تاوەری کارەبایان تەقاندووەتەوە و دوو هێرشیان بۆ سەر هێزە عێراقییەکان ئەنجام داوە.