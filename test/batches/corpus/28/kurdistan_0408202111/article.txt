لە کۆبوونەوەی رۆژی سێشەممە ٢٠٢١/٠٨/٠٥ ـی ئەنجوومەنی پارێزگای سلێمانیدا پرۆژەی پاراستنی خانوو و موڵکە شوێنەواری و کەلەپوورییەکان درا و پەسندکراوە. پرۆژەکە لەلایەن لیژنەیەکی پسپۆڕی شاری سلێمانییەوە ئامادە کراوە و لە رێگەی قایمقامیەتی سلێمانییەوە ئاراستەی ئەنجوومەنی پارێزگا کراوە.   رێباز مەحموود، ئەندازیاری تەلارسازی لە بەڕێوەبەرایەتیی شوێنەواری سلێمانی گوتی: "حەوت گەڕەکی کەلەپووری لە سلێمانیدان. ژمارەیەکی زۆر کەم لە خانووە کەلەپوورییەکانی سلێمانی ماون کە دەتوانرێت بە پەنجەی دەست بژمێردرێن. گەڕەکەکانیش ماون، بەڵام یەکە شوێنەوارییەکانیان زۆر کەم بوونەتەوە. "  د. ئەمجەد محەممەد، مامۆستای بەشی تەلارسازیی فاکەڵتیی ئەندازیاریی زانکۆی سلێمانییش رایگەیاند: "پێشتر رووپێوییەکمان بۆ ئەو حەوت گەڕەکە دێرینەی سلێمانی کردووە، نزیکەی شەش هەزار خانوو لەو ناوچەیەدا هەبوون، بەڵام ئێستا کەمتر لە ١٥٠ یان بە پێوەن. واتە نزیکەی ٥٨٥٠ خانوو لەناوچوون. دەبێت ئێستا فریای ئەوە بکەوین کە ئێستا ماوە و نەهێڵین تەخت بکرێن. "  خەدیجە عەبدولجەبار، ئەندامی ئەنجوومەنی پارێزگای سلێمانی گوتی: "ئەم پرۆژە کارێکی زۆر گرنگە و من دڵخۆشم کە لە کۆمەڵگەکەماندا لە پسپۆڕییە جیاوازەکان کەسانی خەمخۆر و دڵسۆز هەن. هەرچەندە ئەم مەرج و رێنماییانە درەنگوەختن، بەڵام هەر باشن و مەرجی تووندتریان تێدایە. ئێستا بەپێی پرۆژەکە هۆبەیەک لە شارەوانیی سلێمانیدا بە ناوی ' ناوەندی شار ' دروست دەکرێت. هەر هاوڵاتییەک کارێکی هەبێت و پەیوەندیی بە شوێنە کەلەپوورییەکانەوە هەبێت، دەبێت بچێتە ئەو هۆبەیە. بە داخەوە لە ماوەی رابردوودا نەتوانراوە پارێزگاری لە شوێنە کەلەپوورییەکان بکرێت. "  لە مانگی ئایاری ٢٠١٩ دا لە قایمقامیەتی سلێمانی لیژنەی پاراستنی شوێنە کەلەپوورییەکان پێکهێنرا، لە رەشنووسەکەیاندا باسی ئەوە کرا کە لیژنەیەک بۆ پاراستنی حەوت گەڕەکی دێرینی پێکهێنرا.  رێباز مەحموود گوتی: "ئەم نووسراوانە بۆیە زوو نابنە کردار چونکە رۆتیناتی فەرمانگەکان زۆریان پێدەچێت. "  د. ئەمجەد محەممەدیش باسی لەوە کرد: "ئەگەر ویستێک هەبێت بۆ ئەوەی ئەم ڕێنماییانە ببنە کردار، ئەوا دەبێت، ئەگەر نەیشبوو نابێت. پێشتر ویستێکی روون نەبووە، بەڵام ئێستا هەست دەکەم هەیە. "  بە گوێرەی یاسای عێراقی هیچ کەسێک بۆی نییە دەستکاری موڵکێک بکات کە چووبێتە خانەی شوێنەوار و کەلەپوورەوە.  د. ئەمجەد محەممەد گوتی: "لێرە لەبەر ئەوەی حکومەت نەیویستووە یان توانای نەبووە هەموو ئەم موڵکانە بکڕێتەوە، نەیهێڵاوە خەڵکەکە خانووەکەیان بڕووخێنن، بەڵام خەڵکەکە بە دزییەوە لە شەودا رووخاندوویانە، ئاویان کردووەتە ژێر خانووەکانیان و میچیان کون تێکردووە. چەندان فێڵیان کردووە بۆ ئەوەی خانووەکە بڕووخێت. "  رێباز مەحموودیش ئەوەی خستەڕوو: "لە ٢٠٠٤ وە ١٠٧ خانووی کەلەپووری دیاری کراون کە حکومەت بیانکڕێتەوە و نۆژەنیان بکاتەوە، بەڵام نزیکەی ١٤ خانوویان کڕدراونەتەوە و دەست بە نۆژەنکردنەوەیان کراوە. پلانی کڕینەوەی خانووەکان زیرەکانە نییە. هەروەها لە رووی نۆژەنکردنەوەیشەوە تێچوویەکی زۆری دەوێت و ئێمەیش لەو بوارەدا شارەزاییمان کەمە. "