بەپێی راگەیێندراوی سەرۆکایەتیی هەرێمی کوردستان ئەمڕۆ یەکشەممە ١٨ - ٠٧ - ٢٠٢١ محەممەد بن زاید پیرۆزبایی هاتنی جەژنی قوربانی لە نێچیرڤان بارزانی و گەلی کوردستان کردووە و هیوای سه‌رکه‌وتنی بۆیان خواستووە.  سەرۆکی هەرێمی کوردستانیش بەپێی راگەیێندراوەکە وێڕای سوپاس و جەژنەپیرۆزە، هیوای خۆشبەختی و پێشکەوتنی بۆ محەممەد بن زاید و گەلی ئیمارات و بەردەوامیی پەیوەندیی دۆستانەی هەردوو گەلی کوردستان و ئیمارات خواستووە.  پێشتر سەرۆکی هەرێمی کوردستان لە ١١ - ٦ - ٢٠٢١ بە سەردانێکی فەرمی گەیشتە ئەبوزەبیی ئیمارات و لە فڕۆکەخانەی بەتین بە دانانی ئاڵای کوردستان لەلایەن هەر یەک لە ئەحمەد عەلی ئەلسایخ، وەزیری دەوڵەت و موزهەر جبووری، باڵیۆزی عێراق و کۆنسوڵی گشتیی ئیمارات لە هەرێمی کوردستان پێشوازیی لێکرا. دواتر لەگەڵ جێنشینی ئەبوزەبی کۆبووەوە.     ئیمارات دوای تورکیا، ئێران و چین چوارەم هاوبەشی بازرگانی هەرێمی کوردستانە، بەجۆرێک قەبارەی ئاڵوگۆری بازرگانی نێوان هەردوولا ساڵانە یەک ملیار دۆلارە، ١٢٠ کۆمپانیا ئیماراتی لە هەرێمی کوردستان هەن، ساڵانە بە زیاتر لە ٣ ملیار دۆلار وەبەرهێنانیان لە هەرێمی کوردستان دەکەن.