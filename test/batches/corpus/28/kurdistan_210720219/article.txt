وەزیری ناوخۆی تورکیا چەند یەکەیەکی سەربازیی بەسەرکردەوە و لە گوتارێکیدا رایگەیاند "ئێمە چۆن بەرپرسیارێتیی گەلەکەی خۆمانمان لەسەر شانە، بە هەمان شێوە بەرپرسیارێتیی دراوسێکانیشمان لەسەر شانە".  سۆیلو رەخنەی لە وڵاتانی رۆژئاوا گرت و گوتی "رۆژئاوا تەواوی کێشەکانی رەوانەی رۆژهەڵات دەکات. ئەمە یارییەکی گەورەیە. ئەوان دەیانەوێت ئێمە بە یەکدییەوە سەرقاڵ بکەن و خۆیان لە ئارامیدا بن. هەموومان دەزانین کە ئەوان وا نیشاندەدەن کە نیگەرانن و هەوڵی چارەسەرکردن دەدەن، بەڵام وا نییە".  وەزیری ناوخۆی تورکیا لەبارەی هەڵوێستی وڵاتەکەی بۆ عەفرین باسی لەوە کرد، ئەوان "بەرامبەر ستەم بێدەنگ نەبوون و پشتیان لە خەڵکی عەفرین نەکرد"، بۆیە ئێستا لە عەفریندان و جەژنەپیرۆزە دەکەن.  تورکیا رۆژی ٢٠ی کانوونی دووەمی ٢٠١٨ لە ئۆپەراسیۆنێکدا بەناوی "چڵەزەیتوون" هێرشی کردە سەر عەفرینی رۆژئاڤای کوردستان، یەکینەکانی پاراستنی گەل - یەپەگە ماوەی ٥٨ رۆژ بەرگرییان لە خاکی عەفرین کرد، بەڵام دواجار سوپای تورکیا بە هاوکاریی گرووپێک لە ئۆپۆزیسیۆنی سووریا عەفرینی داگیرکرد.  سوپای تورکیا رۆژی ٩ی تشرینی یەکەمی ٢٠١٩ لە ئۆپەراسیۆنێکدا بەناوی "کانیی ئاشتی" هێرشیکردە سەر گرێسپی و سەرێکانی لە رۆژئاڤای کوردستان و ئەو دوو شارۆچکەیەشی داگیرکرد؛ ئێستا سەربازانی تورکیا لەو شوێنانەدا جێگیرن.