ناکۆکییەکانی نێوان هاوسەرۆکانی یەکێتیی نیشتمانیی کوردستان و رووداو و گۆڕانکارییەکانی دوای ٨ی ئەم مانگە، لە چاوەڕوانیی تەواوبوونی جەژندا ماونەتەوە. چونکە وا بڕیارە سەرکردایەتیی ئەو حیزبە بۆ یەکلاییکردنەوەی کێشەکان دوای جەژن کۆببێتەوە.  بەبۆنەی جەژنەوە دوو پەیامی جیاواز لەلایەن هاوسەرۆکانی یەکێتیی نیشتیمانیی کوردستان بڵاوکرانەوە، ئەگەرچی هیچ کامیان ناوی ئەوی دیکەی نەبردووە، بەڵام هاوسەرۆکان جەژنی قوربانیان قۆستەوە بۆ ناردنی پەیامی سیاسی بۆ یەکدی و یەکێتییەکان.  لاهوور شێخ جەنگی لە پەیامەکەیدا رووداوەکانی ٨ی تەمموز بە "پیلانگێڕی" ناوبرد و دانی بەوەشدا ناوە کە دەسەڵاتەکانی داوەتە بافڵ تاڵەبانی.  بافڵ تاڵەبانیش کە ئێستا خۆی و میدیای حیزبەکەشی بە "سەرۆک " دەیناسێنن، بۆ یەکەمجار لە دوای گرژییەکان، لە پەیامەکەیدا دەستەواژەیەکی نوێی بەکارهێنا کە ئەویش "یەکێتیی نوێ"یە، ئەوەش وەک ئاماژەیەک بۆ دروستبوونی سەردەمێکی نوێ لەنێو یەکێتیدا و دەڵێت ئەو دەڵێت "دەمەوێت لەم دەرفەتەدا دووپاتی بکەمەوە کە یەکێتیی نوێ بەرپرسیار دەبێت بەرامبەر سەرجەم چین و توێژەکانی کۆمەڵگە و خۆی بە خاوەنی هەموو جیاوازییەکان دەزانێت، درێژە بە سیاسەتی حەکیمانەی سەرۆک مام جەلال دەدەین و بە گیانی لێبووردەییەوە خەبات دەکەین بۆ کوردستانێکی نوێ".  پارتی دیموکراتی کوردستان لە گۆڕانکارییەکانی یەکێتیدا بێدەنگی هەڵبژاردووە، عەلی حسێن، ئەندامی سەرکردایەتی دەڵێت، یەکێتی حزبێکی گرنگە، هاوپەیمانی سەرەکیی پارتییە، هیوادارین کێشەیان نەبێ، تاوەکو باشتر پەرە بە پەیوەندییەکانمان بدەین.   خەلیل ئیبراهیم، گوتەبێژی یەکگرتووی ئیسلامی کوردستان، داوا دەکات چارەسەرێکی کۆنکرێتی بۆ کێشەکانی یەکێتی بکرێ و، نەگاتە ئەوەی زیان بە هەموو خەڵک بگات.    رۆژی ٠٨ - ٠٧ - ٢٠٢١ سەرەتای ناکۆکییەکانی نێو یەکێتی دەرکەوتن و بەرپرسی هەردوو دەزگای زانیاری و دژەتیرۆر گۆڕدران، دوای دوو کۆبوونەوەش لەنێوان بافڵ تاڵەبانی و لاهوور شێخ جەنگی، هیچ رێککەوتنێک نەکران. بەڵام لە کۆبوونەوەی ١٥ - ٠٧ - ٢٠٢١ ـی مەکتەبی سیاسیی حیزبەکە بڕیاردرا دەسەڵاتەکانی هاوسەرۆک لە لاهوور شێخ جەنگی وەربگیرێتەوە و بدرێتە بافڵ تاڵەبانی.