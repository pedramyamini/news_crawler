فەرماندەیی ئۆپەراسیۆنەکانی بەغدا لە راگەیێندراوێک بڵاویکردەوە، بە هاوئاهەنگی لەگەڵ لایەنە پەیوەندارەکان لە (ئەمینداریەتیی بەغدا و بەڕێوەبەرایەتیی گشتی هاتووچۆ)، دوای لێکۆڵینەوە لەلایەن لیژنە پەیوەندارەکان و هەڵسەنگاندنی لایەنی ئەمنی و خزمەتگوزاریی، ٢٧ بازگە کراونەتەوە خاڵ و ٤١ بازگەش هەڵگیراون و چاوەڕێ دەکرێت لە ماوەکانی داهاتوودا ٤٤ بازگەی دیکە هەڵبگیرێت.  وەک فەرماندەیی ئۆپەراسیۆنەکانی بەغدا باسی دەکات، هەڵگرتنی ئەو بازگانە فاکتەرێکی سەرەکی دەبێت لە کەمکردنەوەی قەرەباڵخیی هاتووچۆ لەنێو شاری بەغدا.  عەمید ئەنوەر وەلید، بەڕێوەبەری پێشووی پەیوەندییەکان و راگەیاندنی بەڕێوەبەرایەتیی پۆلیسی هاتووچۆی عێراق بە تۆڕی میدیایی رووداوی راگەیاند، بۆ کەمکردنەوەی ئەو جەنجاڵییەی لە بەغدا و پارێزگاکانی دیکە هەیە، پێویستە چەند هەنگاوێک بگیرێنەبەر، لەوانەش کردنەوەی رێگەکان، هەڵگرتنی بازگەکان، دروستکردنی رێگە و بەرزەپرد لە بەغدا و شارەکانی دیکە.  عەمید کەریم حەسەن، بەڕێوەبەری بەشی پەیوەندییەکان و راگەیاندنی بەڕێوەبەرایەتیی پۆلیسی هاتووچۆی بەغدا بە میدیای فەرمیی عێراقی راگەیاند، کەمکردنەوەی قەرەباڵخیی هاتووچۆی ئۆتۆمبێل لە بەغدا پێویستی بە دروستکردنی رێگە و بەرزەپردە، بەتایبەتی لە دەروازەکانی بەغدا. بۆ کەمکردنەوەی ئەو قەرەباڵخییە چەند پێشنیازێک هەن، لەوانەش دروستکردنی تونێل و پرد، فراوانکردنی رێگە و شەقامەکان، هاندانی خەڵک بۆ بەکارهێنانی ئامرازی گواستنەوەی بەکۆمەڵ و رێکخستنی دەوامی وەزارەتەکان.  عەمید کەریم حەسەن ئەوەی خستەڕوو، ئێستا نزیکەی سێ ملیۆن ئۆتۆمبێل لە بەغدا هەن، ئەمەش بارگرانیی بۆ هاووڵاتییان دروستکردووە و بووەتە هۆی دروستبوونی جەنجاڵییەکی زۆریش.  پێشتریش لیوا تارق ئیسماعیل، بەڕێوەبەری گشتیی هاتووچۆی عێراق رایگەیاندبوو، پلانیان بۆ کەمکردنەوەی قەرەباڵخیی هاتووچۆی بەغدا هەیە. بەڕێوەبەری گشتیی هاتووچۆی عێراق باسی لەوە کرد، ٥٠ بازگە لە بەری رەسافە و ٥٠ بازگەش لە بەری کەرخ هەن، ئێستاش تیمێک پێکهێندراوە بەمەبەستی هەڵگرتنیان.