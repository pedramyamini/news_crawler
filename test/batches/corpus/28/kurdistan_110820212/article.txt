بەپێی زانیارییەکانی پۆلیس، منداڵەکە ناوی راوێژ عوسمانە و تەمەنی نۆ ساڵ بووە، دوای ئەوەی ئێوارەی دوێنێ سێشەممە ١٠ - ٨ - ٢٠٢١ دیارنەما، کاژێر ١١: ٣٠ی شەو لە نێو بیرێکدا تەرمەکەی دۆزرایەوە.  لەبارەی رووداوەکە، ئەمڕۆ ١١ - ٨ - ٢٠٢١ موقەدەم بەرزان عوسمان، گوتەبێژی بەڕێوەبەرایەتیی پۆلیسی هەڵەبجە بە تۆڕی میدیایی رووداوی گوت: "رووداوەکە لە گەڕەکی سەرای هەڵەبجە بووە. منداڵەکە قوتابی بووە و ئەو بیرەشی تەرمەکەی تێدا دۆزراوەتەوە ئاوی تێدا نییە. شوێنی ئەشکەنجەش بە جەستەی منداڵەکەوە دیارە".  تیمی بەڵگە و تاوان لە بنکەی پۆلیسی هەڵەبجە تەرمی منداڵەکەیان دەرهێناوە و ئەو کەسەش بە تۆمەتی تاوانەکە دەستگیرکراوە، بە گوتەی بەرزان عوسمان، تەمەنی ٢٥ ساڵە و دانیشتووی هەمان گەڕەکی هەڵەبجەیە.  پۆلیس دۆسیەی بۆ رووداوەکە کردووەتەوە و بەپێی ماددەی ٤٠٦ تۆمەتبارەکە لێکۆڵینەوەی لەگەڵدا دەکرێت.