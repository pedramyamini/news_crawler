بەگوێرەی راگەیێندراوێکی شانەی راگەیاندنی ئەمنیی عێراق، هێرشەکە کاژێر ٢: ٠٠ بووە و سێ مووشەک ئاراستەی ناوچەی سەوزی بەغدا کراون، یەکێکیان لە نزیک بارەگای دەزگای ئەمنیی نیشتمانیی عێراق، دووەمیان لە گۆڕەپانی بۆنەکان و سێیەم مووشەکیان لە گەڕەکی شێخ عومەر کە خەڵکی سڤیلی لێ دەژیت کەوتوونەتە خوارەوە.  بەگوێرەی راگەیێندراوەکە، هاووڵاتیێک بەهۆی هێرشە مووشەکییەکە برینداربووە، شانەی ئەمنیی عێراق دەڵێت "هێرشەکە هەڕەشە لەسەر ژیانی هاووڵاتیانی دیکە و بارەگای دیپلۆماتکارە بیانییەکان دروستکردووە، هەڕەشەی ئەوە دەکات کە ئەو هێرشە بەسەر ئەوانەوە تێناپەڕێت کە پێی هەستاون".  ئەو هێرشە رۆژێک دوای هێرشێکی دیکەی مووشەکی و فڕۆکەی بێفڕۆکەوان بۆ سەر بنکەی عەین ئەسەد لە ئەنبار و فڕۆکەخانەی نێودەوڵەتیی هەولێر دێت.  سەرچاوەیەک لە پێنتاگۆن بە سکای نیوزی راگەیاندووە، ئەو دوو کەسەی کە ماین مارۆتۆ، گوتەبێژی هاوپەیمانان دەڵێ بە سووکی برینداربوون، ئەمریکین.  شەوی دووشەممە لەسەر سێشەممەی ئەم هەفتەیە هێزەکانی ئەمریکا لە عێراق فڕۆکەیەکی بێ فڕۆکەوانیان بەسەر باڵیۆزخانەی ئەمریکا لە بەغدا خستەخوارەوە، ئەمەش دوای چەند کاژێرێک لە بە ئامانجگرتنی بنکەیەکی سەربازی کە هێزەکانی ئەمریکای لێ جێگیرکراون، بەم هێرشەی دواییش لەماوەی یەک هەفتەدا لانی کەم چوار جار بنکە و بارەگاکانی ئەمریکا لە عێراق کراونەتە ئامانج.