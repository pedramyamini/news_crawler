جەیمس سۆرنتن، کۆنسوڵی پێشووی بەریتانیا لە هەرێمی کوردستان پەیامێکی ڤیدیۆیی بڵاوکردەوە و دەڵێت، "زۆر بەداخەوە"یە بۆ کۆتاییهاتن بە ئەرکەکەی لە هەولێر و ئاماژە بەوەشدەکات، چێژی لە دیدار و گەشتکردن لەنێو هەرێمی کوردستان بینیوە.   کۆنسوڵی پێشووی بەریتانیا لە بەشێکی دیکەی پەیامەکەیدا ئومێدەوارە هەرێمی کوردستان رۆژ دوای رۆژ بەهێزتر بێت و دەشڵێت، "دەرفەتێکی گەورە لێرە هەیە".   جەیمس سۆرنتن چوار خۆزگەی بۆ هەرێمی کوردستان هەیە. یەکەم: "کورد بە یەکگرتوویی بمێنێتەوە و دەبێت بەو جۆرەش بێت تاوەکو کاری باشتر بکەن. دووەم: گۆڕانکاری ئابووریی راستەقینە لەئارادایە و دەکرێ هەرێمی کوردستان ببێتە دوبەی عێراق، بەڵام ئەوە پێویستی بە چاکسازیی بنچینەییە. سێیەم: هەرێمی کوردستان باڵاترین ستانداردی مافی مرۆڤ بپارێزێت، لەوانەش ئەوەی کە پەیوەندی بە ئازادیی رادەربڕینەوە هەیە. راپۆرتەکەی ئەم دواییەی نەتەوەیەکگرتووەکان ئاماژەی بە هەندێک شت کردبوو کە دەبێت لەم بوارەدا ئەنجام بدرێن. چوارەم: هەرێمی کوردستانی عێراق تێڕوانینی بۆ عێراق بەگشتی هەیە و لە بەغدا کار بۆ بەدیهێنانی دەکات. عێراقێکی بەهێز سوودی بۆ هەرێمی کوردستان دەبێت. بەریتانیا کاری زۆر دەکات بۆ پاڵپشتی هەرێمی کوردستان. مانگی رابردوو وەزیری دەرەوەمان سەردانی هەرێمی کوردستانی کرد. ئێمە بەشدارین لە پڕۆسەی چاکسازیی پێشمەرگە و کردنەوەی خوول لە بواری دادوەری" و بواری دیکەدا.   کۆنسوڵی پێشووی بەریتانیا لە هەولێر ئاماژە بەوە دەکات، لەگەڵ حکومەتی هەرێمی کوردستان لەبارەی ژمارەیەک پڕۆژە قسە دەکەن و ئاماژە بەوەش دەکات، لەندەن وەک دۆستێکی نەگۆڕی هەرێمی کوردستان دەمێنێتەوە.   جەیمس سۆرنتن لە تەمموزی ٢٠١٩ ەوە کۆنسوڵی بەریتانیا بوو لە هەرێمی کوردستان و چەند رۆژێک پێش ئێستا ئەرکەکەی کۆتاییهات. ئێستا مێڵ سمارت وەک کۆنسوڵی کاتی بەریتانیا لە هەولێر دەستبەکاربووە.