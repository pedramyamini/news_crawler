تاڵب سادقیان سەرۆکی شارەوانیی ئیلام دوای چوار ساڵ لە وەرگرتنی پۆستەکەی دەستی لەکارکێشایەوە و نامەیەکی روو بە دانیشتووانی شارەکە بڵاوکردەوە.  سەرۆکی شارەوانیی ئیلام لە نامەکەیدا دەڵێ؛ لە ماوەی چوار ساڵی رابردوو ئیلام وەک نەخۆشێکی بەدحاڵ وابوو کە نەشتەرگەرییان بۆ کرد و نەشتەرگەریش بێ خوێن بەربوون نابێت؛ بۆیە تاڵب سادقیان داوای لێبووردن لەو خەڵکانە دەکات کە بەهۆی پرۆژەکانی شارەوانی ئەزیتیان پێگەیشتووە.   سەرۆکی شارەوانیی ئیلام لەبەرامبەر داواکارییەکان بۆ بەردەوامبوون لە ئەرکەکەی؛  سوپاسی بەشێک لە خەڵک و چالاکڤانانی شارەکە دەکات کە لەڕێگەی دانانی کەمپەین و گرووپ داوایان کردووە لە کارەکەی بەردەوامبێت. دەڵێ؛ خولی چوار ساڵەی کارکردنی کۆتایی هاتووە.   سەرۆکی شارەوانیی ئیلام کە بە زۆرینەی دەنگی ئەندامانی ئەنجوومەن لە ساڵی ٢٠١٧ پۆستەکەی وەرگرتووە؛ لە ماوەی کارکردنیدا چەندین پرۆژەی گرنگی لە ئیلام جێبەجێکرد و بە یەکێک لە سەرۆکە سەرکەوتووەکانی شارەوانیی ئیلام لە ساڵانی رابردوو لەقەڵەم دەدرێت.   تاڵب سادقیان لەلایەن داواکاری گشتی چەندین دۆسیەی بە تۆمەتی گەندەڵی دارایی لەدژ کراوەتەوە و ئێستا بە دانانی بارمتە لە دەرەوەی زیندانە، چونکە دادگە بڕیاری دەستگیرکردنی داوە.    دەست لەکارکێشانەوەی سەرۆکی شارەانیی ئیلام لە کاتێکدایە هێشتا ئەنجامی هەڵبژاردنی ئەنجوومەنی شاری ئیلام لەلایەن ئەنجوومەنە چاودێرییەکانی سەر بە وەزارەتی نێوخۆی ئێران پشتڕاست نەکراوەتەوە.