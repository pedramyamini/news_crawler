ئەمڕۆ دووشەممە ٩ - ٨ - ٢٠٢١ لە شاری هەولێر پیاوێک تەقەی لە کوڕەکەی کرد. رائید هۆگر عەزیز، گوتەبێژی پۆلیسی هەولێر بە (رووداوی) راگەیاند: "کوڕەکە بریندارە و رەوانەی نەخۆشخانە کراوە".  هۆگر عەزیز گوتیشی تەقەکەرەکە دەستگیرکراوە و پەڕاوی لێکۆڵینەوە بۆ رووداوەکە کراوەتەوە. سەبارەت بە هۆکاری رووداوەکەش، هۆگر عەزیز گوتی: "بەهۆی کێشەی کۆمەڵایەتی بووە".  بەڕێوەبەرایەتیی پۆلیسی هەولێر راگەیێندراوێکی لەبارەی کێشەی نێوان ئەو باوک و کوڕە بڵاوکردووەتەوە، کە تێیدا هاتووە: "بەشی پۆلیسی فریاکەوتنی هەولێر، دوای ئاگادارکردنەوەیان کە لە شەقامی ٣٠ مەتری نزیک هۆتێل شیراتۆن کێشە لە نێوان باوک و کوڕێکدا دروستبووە و لە ئەنجامدا باوکەکە بە دەمانچە کوڕەکەی زامدار کردووە، دەستبەجێ گەیشتنە شوێنی مەبەست، تەقەکەرەکەیان بە ناوی (ف. ل. ر) دەستگیر کرد، هەروەها دەستیش بەسەر دەمانچەیەک و پێنج فیشەکی زیندوودا گیرا".  بەپێی ئاماری بەڕێوەبەرایەتیی پۆلیسی پارێزگای هەولێر، لە شەش مانگی یەکەمی ئەمساڵدا ٧ هەزار و ٩٨١ تاوانی جۆراوجۆر تۆمارکراون، کە ٧ هەزار و ٣٠٩ تاوانیان واتە ٩٢ % ی تاوانەکان ئاشکراکراون.