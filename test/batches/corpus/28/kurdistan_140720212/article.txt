رۆژی سێشەممە ١٣ی تەمموزی ٢٠٢١ هەریەک لە رازیە ئۆزتورک، فایق ئۆزگور ئەرۆل، رێزان ساریجا و جەنگیز یورەکلی، پارێزەرانی عەبدوڵڵا ئۆجەلان بۆ ئەوەی لە زیندانی دوورگەی ئیمراڵی چاویان بە بریکاردەرەکەیان بکەوێت، داواکاریی دیداریان پێشکەشکردووە و چاوەڕێی وەڵامی داواکاری گشتیی بورسان.  میدیاکانی نزیک لە پەکەکە بڵاویانکردەوە، دوای ئەو دوو پەیوەندییە تەلەفۆنییەی ٣ی ئادار و ٢٧ی نیسانی ٢٠٢٠ لەگەڵ خانەوادەکەی ئەنجامیداوە، مۆڵەتی نامەگۆڕینەوە و دیدار بە عەبدوڵڵا ئۆجەلان نەدراوە.  ئاداری ٢٠٢٠ لە میدیاکانی تورکیادا بڵاوکرایەوە کە برای ئۆجەلان، محەممەد ئۆجەلان و کەسوکاری عومەر خەیری کۆنار و ڤەیسی ئاکتاش سەردانی ئیمرالیان کرد و لەوێ چاویان بە ئۆجەلان کەوتووە. هەروەها نیسانی ٢٠٢٠ عەبدوڵڵا ئۆجەلان دوای ٢١ ساڵ بۆ یەکەمینجار لەڕێی پەیوەندیی تەلەفۆنییەوە قسەی لەگەڵ خێزانەکەی کرد.   عەبدوڵڵا ئۆجەلان لە شوباتی ١٩٩٩ ' وە لە گرتووخانەی ئیمراڵی بەندکراوە، دوایینجار لە ٧ی ئابی ٢٠١٩ پارێزەرەکانی سەردانیان کرد. دوای زیاتر لە دوو ساڵ گۆشەگیری، لە ١٢ی کانوونی دووەمی ٢٠١٩ رێگەدرا محەممەد ئۆجەلان سەردانی ئیمراڵی بکات و  چاوی بە عەبدوڵڵا ئۆجەلانی برای بکەوێت.