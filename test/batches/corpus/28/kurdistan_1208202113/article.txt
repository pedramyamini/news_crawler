بەگوێرەی راگەیێندراوێک کە ئەمڕۆ پێنجشەممە ١٢ - ٠٨ - ٢٠٢١ لە هەژماری وەزارەتی بەرگریی تورکیا بڵاوکراوەتەوە، چوار گەریلای پەکەکە لەنێو خاکی هەرێمی کوردستان گیانیان لەدەستداوە، ئەوەش دوای ئەوەی لەلایەن هێزە سەربازییەکانی وڵاتەکەیەوە کراونەتە ئامانج.  لە راگەیێندراوەکەدا هاتووە، سوپای تورکیا لە وەشاندنی گورزی بەهێز لە پارتی کرێکارانی کوردستان - پەکەکە بەردەوامە و دوای ئەوەی چوار گەریلای پەکەکەش لە "ناوچەی ئۆپەراسیۆنی چڕنووکی هەورە برووسکە ده‌ستنیشان كران، کرانە ئامانج".  ناوەندی راگەیاندن و چاپەمەنییەکانی هێزەکانی پاراستنی گەل - هەپەگە لە راگەیێندراوێکدا کە ئەمڕۆ پێنجشەممە ١٢ - ٠٨ - ٢٠٢١ بڵاویکردووەتەوە، هیچ شتێکی لەبارەی ئەو راگەیێندراوەی وەزارەتی بەرگریی تورکیا بڵاونەکردووەتەوە.  هەپەگەدا ئاماژەی بەوە کردووە، کاژێر ٠٦: ٣٠ خولەکی بەیانیی رۆژی چوارشەممە ١١ی ئاب، گەریلاکانیان لە ناوچەی زاپ چالاکییەکیان ئەنجامدا.  وەکو لە راگەیێندراوەکەی هەپەگەدا ئاماژەی بۆ کراوە، "لەو چالاکییەدا مۆڵگەیەکی دوژمن کرایە ئامانج و دوو سیستەمی دووربینی چاودێریی تایبەت شکێندران".  تورکیا لە کۆتایی نیسانی رابردووەوە ئۆپەراسیۆنێکی سەربازیی بەناوی "چڕنووکی هەورە برووسکە" بۆ ئەو بەرزاییانەی سنووری پارێزگای دهۆک دەستپێکردووە کە گەریلایان تێدایە.  تاوەکو ئێستا ئۆپەراسیۆنەکە و رووبەڕووبوونەوەی نێوان سوپای تورکیا و گەریلاکان بەردەوامە و ئەوەش زیانی بە ماڵ و حاڵی هاونیشتمانیان گەیاندووە.