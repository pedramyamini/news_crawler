عەباس ئیسماعیل، گوتەبێژی دەروازەی سنووریی پەروێزخان بە تۆڕی میدیایی رووداوی راگەیاند، "ئەو هێزەی بڕیاری لێدراوە، هاتووە و ئێستا لە دەروازەکەماندایە".  گوتەبێژی دەروازەکە پابەندبوونی خۆیانی بە بڕیارەکانی حکومەتی هەرێمی کوردستان دووپاتکردەوە و گوتیشی، "دەروازەکەمان ماوەیەکە پاکە و هیچ کێشەیەکی تێدا نەبووە". عەباس ئیسماعیل ئەوەی خستەڕوو، رۆژی دووشەممە ٠٩ - ٠٨ - ٢٠٢١ لەگەڵ هێزەکەدا کۆدەبنەوە.  بە بڕیاری قوباد تاڵەبانی، جێگری سەرۆکوەزیرانی هەرێمی کوردستان، رۆژی دووشەممە ٩ی ئابی ٢٠٢١ هێزەکانی ئۆپەراسیۆنی ئاسایشی سلێمانی سەر بە دەزگای ئاسایشی هەرێمی کوردستان لە دەروازەکانی باشماخ و پەروێزخان و چەند خاڵێکی دیکەی گومرگی جێگیر دەکرێن.  نووسینگەی جێگری سەرۆکوەزیرانی هەرێمی کوردستان بە رووداوی گوت، جێگیرکردنی ئەو هێزە "بە مەبەستی رووبەڕووبوونەوەی قاچاخچێتی و یاساشکێنان و ئەوانەیە کە لە دەرەوەی رێنوێنی و بڕیارەکانی حکومەت کار دەکەن".  نووسینگەکە ئەو هەنگاوە بە "سەرەتایەکی گرنگ" بۆ چاکسازی و سەروەری و پارێزگاریکردن لە مافی گشتی ناو دەبات.  هەرێمی کوردستان چوار دەروازەی سنووریی نێودەوڵەتی، دوو فڕۆکەخانەی نێودەوڵەتی و چەندین دەروازەی سنووریی فەرمی و نافەرمیی هەیە. بەقاچاخهێنان و بردنی کاڵا لە بەشێکی ئەو دەروازە سنوورییانەوە چەند ساڵێکە وەکو بابەتێکی سەرەکیی گەندەڵی باسی لێوەدەکرێت.  حکومەتی هەرێمی کوردستان ساڵی رابردوو بڕیاری پێکهێنانی هێزی هاوبەشی دا بۆ رێگری لە قاچاخچێتی لە دەروازە سنوورییەکان. لە شوباتی ئەمساڵیشدا، مەسرور بارزانی، سەرۆکوەزیرانی هەرێمی کوردستان وەڵامی پرسیارێکی رووداوی لەبارەی دیاردەی قاچاخچێتی دایەوە و گوتی، "ئامادەیی زۆر لە خاڵە سنوورییەکان هەیە کە پێشوازی لەو هێزە بکەن بۆ رێگریکردن لە قاچاخچێتی و هاوکاریکردنی دەزگا فەرمییەکانی حکومەتی هەرێمی کوردستان، بەڵام لە هەموو شوێنێک وەکو یەک نییە. قسەی زۆرمان کرد کە ئەو هێزە هاوبەشە بۆ رێگریکردنە لە قاچاخچێتی و داهاتەکەیشی بۆ خەزێنەی گشتی و بۆ هاووڵاتییانە و سوودمەند دەبن، بەڵام تاوەکو ئێستا لیژنەکە نەگەیشتوونەتە ئەنجام و هێزەکەش بۆ هەموو شوێنێک نەنێردراوە. هێزەکەش پێویستی بە رێکخستنەوە و رێنوێنییە".  سەرۆکوەزیرانی هەرێمی کوردستان ئەوەیشی گوت، "وەکو خۆم سوورم لەسەرئەوەی ئەم دیاردەیە [قاچاخچێتی] کۆتایی پێبهێندرێت".