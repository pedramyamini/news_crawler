لە بەرنامەی مژاری رادیۆی رووداودا کە سنوور مەجید پێشکەشی کرد، باس لە مەترسییەکانی تای خوێنبەربوون و رێکارەکانی خۆپارێزی لەو نەخۆشییە کرا کە هەریەکە لە د. شاڵاو عارف، لێپرسراو لە هۆبەی کوشتارگەی هاوچەرخی سلێمانی و د. عوسمان جەمال، پسپۆڕی نەخۆشییە مرۆژەڵییەکان تێیدا بەشدار بوون.  لە کوشتارگەی هاوچەخی سلێمانی رۆژانە پێش و پاش سەربڕین پشکنین بۆ ئاژەڵان دەکرێت بۆ ئەوەی لە ساخیی گۆشتەکەیان دڵنیا ببنەوە.  د. شاڵاو عارف، لێپرسراو لە هۆبەی کوشتارگەی هاوچەرخی سلێمانی رایگەیاند: "داوامان کردووە ئامێری پشێکەوتوومان بۆ دابین بکەن، بەڵام تا ئێستا نەکراوە. هێشتا بە جیددی ئاوڕ لە نەخۆشییەکە نەدراوەتەوە. ئێمە وەک هەرێمی کوردستان لە بواری پاراستنی خۆراکدا هیچمان نییە و لە ئاستێکی زۆر خراپداین. دەتوانم بڵێم تازە بۆ پلەی یەکەمی پلیکانەکە هەنگاو دەنێین. بە داخەوە زۆر زۆر لە دواوەین. "  د. عوسمان جەمال، پسپۆڕی نەخۆشییە مرۆژەڵییەکانیش گوتی: "من دڵنیام گوازرانەوەی ئەم نەخۆشییە بۆ عێراق بەهۆی ئاژەڵی زیندووەوە بووە. ئێمە دەزانین کە لە جۆرجیا، ئێران، ئەفغانستان و چەندین وڵاتی دیکەوە ئاژەڵ دێتە عێراق و هەرێمی کوردستان کە ئەوە مەترسیی گواستنەوەی نەخۆشییەکەی هەیە و هۆکارێکە. "  تای خوێنبەربوون نەخۆشییەکی ڤایرۆسییە کە بەهۆی کۆمەڵێک ڤایرۆسەوە دروست دەبێت کە ١٠ بۆ ١٥ جۆرن. بە گوێرەی جۆری ڤایرۆسەکەیش نیشانەکەی دەگۆڕێت. هەر ئەوەیشە وای کردووە ناوەکەی لە وڵاتە جیاوازەکاندا بگۆڕێت و بە تای خوێنبەربوون، ئیبۆلا، تای کۆنگۆ، تایزەر و.. هتد. نیشانە سەرەکییەکەی تایە لەگەڵ خوێنبەربوون بۆیە زیاتر ئەو ناوەی لێ نراوە.  د. عوسمان جەمال گوتی: "تاوەکو ئێستا وەزارەتی تەندروستیی عێراق لەبارەی جۆری ئەوەی تۆمار کراوە راگەیێندراوی فەرمیی بڵاونەکردووەتەوە، بەڵام ئەوانەی ساڵانی پێشوو تۆمار کراون لە جۆری تای کۆنگۆ بوون. "  د. شاڵاو عارفیش گوتی: "سەدان جۆری نەخۆشیی مرۆژەڵی هەن و ئێمە پشکنین بۆ ئەو نەخۆشییانە دەکەین. بەر لە سەربڕینی ئاژەڵ پشکنین بۆ دیاریکردنی نیشانەی نەخۆشییەکان دەکرێت. نیشانەکانی ئەم نەخۆشییە لە ئاژەڵدا مامناوەندە. "  ئەم نەخۆشییە بەهۆی مێرووەوە دەگوازرێتەوە، وەک مێشوولە، گەنە، مشک و جرج کە لەوانەوە بۆ ئاژەڵان دەگوازرێتەوە و، لە ئاژەڵانیشەوە بۆ مرۆڤ. نیشانەکانی ئەم نەخۆشییە لە مرۆڤدا بریتین لە تا، سەرئێشە، پشتئێشە، ماسولکەئێشە، هێڵنجدان، رشانەوە تا دەگاتە خوێنبەربوون.  د. عوسمان جەمال لەو بارەیەوە گوتی: "بە بۆچوونی من تای خوێنبەربوون زۆر لە کۆرۆنا مەترسیدارترە، بەڵام خێرایی بڵاوبوونەوەی وەک کۆرۆنا نییە. زۆر بە دەگمەن لە مرۆڤەوە بۆ مرۆڤی دەگوازرێتەوە. بە گوێرەی راپۆرتی رێکخراوی تەندروستیی جیهانی ٧٢ % ی نەخۆشییە درمییەکانی مرۆڤ سەرچاوەکەیان ئاژەڵە. "  ئەو پسپۆڕەی نەخۆشییە مرۆژەڵییەکان ئەوەی خستەڕوو کە یەکێک لە کێشەکان ئەوەیە بەڕێوەبەرایەتیی ڤێتێرنەری سەر بە وەزارەتی کشتوکاڵە لە کاتێکدا دەزگایەکی تەندروستییە. زۆر بە کەمی هاوئاهەنگی لەنێوان وەزارەتی تەندروستی و دەزگای ڤێتێرنەریدا هەیە. کاتی ئەوە هاتووە کە حکومەت ئاوڕێکی جیددی لەم بابەتە بداتەوە.  بەپێی ئاماری کوشتارگەی هاوچەرخی سلێمانی، لە پێنج رۆژی بەر لە جەژنی قورباندا سەرووی ٨٠٠ تۆن گۆشتی ساخیان رەوانەی بازاڕەکانی سلێمانی و دەوروبەری کردووە. پار بۆ جەژنی قوربان ٥٠٠ تۆن گۆشتیان رەوانەی بازاڕەکان کردووە. هەروەها لەو پێنج رۆژەدا چوار تۆن و ٨٥٠ کیلۆگرام گۆشتیش کە ساخ نەبووە، رەتیان کردووەتەوە و لەناویان بردووە.