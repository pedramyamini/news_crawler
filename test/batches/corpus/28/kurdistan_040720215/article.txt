دلاوەر فەزڵ بە تۆڕی میدیایی رووداوی راگەیاند، "بە حەزی خۆیان رێگە دەدەن، هەفتەیەک رێگە دەدەن و هەفتەیەک رێگە نادەن لە بازگەکان. وەکو عێراق حیسابمان بۆ ناکەن و وەکو دەرەوەی عێراق مامەڵە دەکەن لە گەڵمان. "  بۆ هەناردەکردنی بەرهەمەکانی هەرێمی کوردستان بۆ خوارووی عێراق، بەرپرسانی وەزارەتی کشتوکاڵ لە یەک ساڵی رابردوو زیاتر لە چوار جار دانوستاندنیان کردووە.  حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاو بە رووداوی گوت، "لە بازگەیەک بۆ بازگەیەکی دیکە جیاوازی هەیە. ئێمە بەردەوام لەسەر هێڵین بۆ ئەوەی کە کێشەکە چارەسەر بکەین، چەند رۆژێک لەمەوبەر داوای ئەو بەرهەمانەیان کردووە کە ئێمە لێمان زیادە، ئێمەیش لیستمان پێدوان و کێشەکە لە چارەسەرکردندایە. "  بەرهەمی ناوچە جیاجیاکانی عێراق بەبێ رێگری دێنە بازاڕەکانی هەرێمی کوردستان، بەڵام بەرهەمەکانی باشووری کوردستان هەرجارە و بە بیانوویەک رێگریان لێدەکرێت. کاسبکارانی بازاڕی سەوزە و میوە دەڵێن، جاروبار رێگە بۆ بەرهەمەکانیان دەکرێتەوە. جاری وایش هەیە کە رێگە داخرا، بە زەبری پارە نەبێ، رێگەیان بۆ ناکرێتەوە.  رەجەب عەزیز، سەرۆکی ئەنجوومەنی بازاڕی سەوزە و میوەی هەولێر بە رووداوی راگەیاند، "هیچ سیستمێکیان نییە کە ئێمە بەپێی ئەو سیستمە مامەڵە بکەین لەگەڵیان. زۆرجار رێگری دەکەن و جاری وایش هەیە بە قاچاخ بەرهەمەکانمان دەچن، جاری وا هەیە ٥٠٠ تاوەکو هەزار دۆلاریش دەبێ پارە بدەین. "  بازاڕی سەوزە و میوەی هەولێر یەکێک لە سەرەکیترین بازاڕەکانی سەوزە و میوەی عێراق و هەرێمی کوردستانە. بەپێی ئامارەکانی ئەنجوومەنی بازاڕ، رۆژانە زیاتر لە سێ هەزار تۆن میوە و سەوزەی تێدا مامەڵە دەکرێت کە بەگوێرەی ئامارەکانیان لەم وەرزەشدا زیاتر لە ٦٠ % ـی بەرهەمەکان خۆماڵین.