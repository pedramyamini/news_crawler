دکتۆر سۆزی جامباز، بەڕێوەبەری نەخۆشخانەی لالاڤ بە تۆڕی میدیایی رووداوی راگەیاند: "لەم نەخۆشخانە ٤٠ قەروێڵەیەی ئێمە بەردەوام چارەسەری نەخۆشی تێدا ئەنجام دەدرێت. تێکچوونی بەشێک لە ئامێرەکانمان کێشەی بۆ دروستکردووین. لەبەر ئەوەی ٢٤ کاژێر کاردەکەن".  گرفتێکی دیکەی نەخۆشخانەکە وەک بەڕێوەبەری نەخۆشخانەی لالاڤ دەڵێت، بەهەمیشەیی کردنی کارمەندەکانیەتی. سۆزی جامباز دەڵێت، نەخۆشخانەکە تەنیا ١٢٠ کارمەندی هەیە کە ژمارەکەیان کەمە و بەهۆیەوە ناچارن رۆژانە تاوەکو ١٠ کاژێر کاربکەن و ئەوەش کاریگەریی زۆر دەکاتە سەر توانایان و ماندوویان دەکات. داوامان لە حکومەت کردووە کە گرێبەستەکانیان بکرێنە هەمیشەیی و کارمەندی زیاترمان بۆ دابین بکرێت.   بەگوتەی سۆزی جامباز و بەپێی ئامارەکانی وەزارەتی تەندروستی، لە پیش جەژنی قوربانەوە تووشبوون بە کۆرۆنا رووی لە هەڵکشان کردووە و داوا لە هاونیشتمانیان دەکات خۆیان بپارێزن.  نەخۆشخانەی لالاڤ گەورەترین نەخۆشخانەی چاودێریی چڕی تایبەت بە تووشبووانی کۆرنایە لە هەولێر.  لە ٢٨ - ٢ - ٢٠٢١ کرایەوە و ٤٠ تەختی چاودێریی چڕی بۆ خەواندنی تووشبووان هەیە.