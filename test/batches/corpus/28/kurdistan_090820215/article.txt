دەزگای لووتکە بۆ کاروباری ئاوارە و پەنابەران پێشبینیی کردووە ئەمساڵ ٣٥ هەزار عێراقی کە زۆربەیان خەڵکی هەرێمی کوردستانن لە ئەوروپا داوای مافی پەنابەرییان کردووە، ١٥ کۆچبەری کوردیش بێسەروشوێنن، ١٠ یان لەو کۆچبەرانەن کە مانگی رابردوو یەختەکەیان لە نزیک یۆنان ژێر ئاو کەوت.  هۆکاری کۆچی گەنجان و مەترسیی رێگەکانی کۆچکردن بووە مژاری سەرەکیی ئەمجارەی بەرنامەی لەگەڵ رەنجی تۆڕی میدیایی رووداو.  لە ساڵانی رابردوودا هاونیشتمانیان زیاتر رێگەی تورکیا و پەڕینەوە بۆ یۆنان و لەوێشەوە بۆ وڵاتانی رۆژئاوای ئەوروپایان هەڵدەبژارد؛ بەڵام لە چەند مانگی رابردوودا چوون بۆ بیلاڕووس بە فڕۆکە و لەوێوە پەڕینەوە بۆ نێو لیتوانیا بووەتە رێگەیەکی سەرەکیی گەیشتن بە وڵاتانی رۆژئاوای ئەوروپا.  رۆژی ٠٦ - ٠٨ - ٢٠٢١ بەرپرسی نووسینگەی لیتوانیای رێکخراوی کۆچی نێودەوڵەتی بە رووداوی راگەیاند، ئێستا زیاد لە چوار هەزار کۆچبەر هەن کە لە بیلاڕووسەوە چوونەتە لیتوانیا و زیاد لە ٢٧٠٠ کۆچبەریان عێراقین.  تەنیا لە کۆتایی ساڵی ٢٠١٥ دا و ساڵی ٢٠١٦، نزیکەی ٢٠٠ هەزار هاونیشتمانی لە باشووری کوردستان چوونەتە دەرەوە.  سەرۆکی لیژنەی پەیوەندییەکانی دەرەوە و رەوەندی کوردستانی لە پەرلەمانی کوردستان پێیوایە چوونە دەرەوەی گەنجان بۆ دەرەوەی وڵات لێکەوتەی ستراتیژیی دەبێت.  بەپێی ئاماری دەستەی مافی مرۆڤی هەرێمی کوردستان، لە ماوەی رابردوودا ٣٦ سکاڵا لەسەر قاچاخچییەکان تۆمارکراون، کە حەوت قاچاخچییان لە دەرەوەی هەرێمی کوردستانن.  بەشێک لەو قاچاخچییانە دەستگیرکراون و بەشێکی دیکەش کەیسەکەیان لە دادگەیە.