بەهۆی ئەوەی ناوچەی پێڕێ باوەشی بۆ شانشینی کوماجین کردووەتە، پێگەیەکی گرنگی مێژوویی هەیە و لەڕووی شوێنەوارییەوە گرنگیی پێدەدرێت.  مه‌همه‌ت ئاڵكان، به‌ڕێوه‌به‌ری مۆزه‌خانه‌ی سەمسوور رایگه‌یاند، کە ٤٠ رۆژ له‌مه‌وبه‌ر ده‌ستیان كردووه به کنە و پشکنین له ناوچەکەدا.  مەهمەت ئاڵكان ئاماژه‌ی به كاره‌كانی کنە و پشکنین كرد له باكوور و رۆژئاوای نافورەی رۆما و گوتی: "پێكهاته‌ی گۆڕی له‌م جۆره له ناوچه‌یه‌كی نیشته‌جێبوون جێی سه‌رسوڕمانه. له‌و پێكهاته‌ی گۆڕه‌دا ئێسكه په‌یكه‌ر دۆزرایه‌وه. ئه‌م ئێسكه په‌یكه‌ره له‌سه‌ر پشت راكشاوه. له‌نێویشیدا وه‌ك دیاریی مردوو گۆزه‌یه‌ك دۆزراوه‌ته‌وه. به‌هۆی بوونی ئه‌و گۆزه‌یه‌وه ده‌رده‌كه‌وێت ئه‌م گۆڕه دەگەڕێتەوە بۆ سه‌رده‌می ئیمپراتۆریەتی بیزه‌نتی واتا مێژووه‌كه‌ی ده‌گه‌ڕێته‌وه بۆ نزیكه‌ی هه‌زار ساڵ".  بیزەنت، ئیمپراتۆرییەکی مێژووییە کە پایتەختەکەی قوستەنتین (ئیستەنبووڵی ئێستا) بوو. بە فەرمی پێی دەگوترا ئیمپراتۆریی رۆمانی رۆژھەڵات. ئەم ئیمپراتۆرییە زیاتر لە ١١ سەدە بەردەوام بوو و حوکمی پانتاییەکی بەرفراوانی لە رۆژهەڵات و رۆژئاوا دەکرد.