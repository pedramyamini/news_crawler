هاشم کازم، بەڕێوەبەری کارگێڕیی بەڕێوەبەرایەتیی تەندروستیی فڕۆکەخانەی هەولێر بە تۆڕی میدیایی رووداوی راگەیاند، "ئەو کەسانەی دەیانەوێت لە رێگەی فڕۆکەخانەکانی هەرێمی کوردستان گەشت بکەن دەبێت پشکنینی کۆرۆنا لە جۆری (PCR) بکات و ٤٨ کاژێر بەسەر ئەو پشکنینە تێنەپەریبێت".  بەڕێوەبەری کارگێڕیی تەندروستیی فڕۆکەخانە گوتیشی، "هەرکەسێک ئەگەر بیەوێت گەشت بکات و هەردوو قورچکی ڤاکسینیشی وەرگرتبێت هەر دەبێت پشکنینی PCR بکات".  سەبارەت بەو شوێنانەشی کە ئەو پشکنینەیان تێدادەکرێت، بەڕێوەبەری کارگێڕیی بەڕێوەبەرایەتیی تەندروستیی فڕۆکەخانەی هەولێر ئاشکرایکرد، "پشکنینەکە لە هەموو نەخۆشخانە و بنکەیەکی تەندروستی نابێت بکرێت، لە هەولێر سێ بنکە تەرخانکراون کە حکومین ئەوانیش بنکەکانی تەندروستیی ئازادی لە گەڕەکی ئازادی لەسەر شەقامی ٦٠ مەتری، هەروەها لە بنکەی تەندروستیی زانکۆ لە گەڕەکی زانکۆ، لەگەڵ بنکەی تەندروستیی مەلا فەندی لە گەڕەکی باداوا، دەتوانرێت لە یەکێک لەو سێ بنکەیە پشکنینەکە بکرێت".  هەروەها ئاماژەی بەوەشکرد کە پشکنینەکانی هەرێمی کوردستان لە هەموو وڵاتان کاری پێدەکرێت و هەندێک وڵات مەرجی ئەوەیان بۆ گەشتیاران داناوە کە ٤٨ کاژێر بەسەر پشکنینەکانی PCR تێنەپەریبێت و لە هەندێک وڵاتی دیکە ٧٢ کاژێرە.  ئەمڕۆ بەپێی راگەیێندراوی وەزارەتی تەندروستیی هەرێمی کوردستان لە ٢٤ کاژێری رابردوودا سێ هەزار و ٢٥٠ تووشبووی نوێی ڤایرۆسەکە دەستنیشانکراون و لەو ماوەدا ١٩ تووشبووی کۆرۆنا گیانیان لەدەستداوە، هاوکات هەزار و ٧٦ تووشبووی پێشووش چاکبوونەتەوە.  لە سەرەتای سەرهەڵدانی پەتای کۆرۆناوە تاوەکو ئێستا، بەپێی ئامارەکانی وەزارەتی تەندروستی، لە هەرێمی کوردستان ٢٢٠٨١٥ تووشبوو تۆمارکراون، ١٩٤٤٦٨ کەسیش لە کۆرۆنا چاکبوونەتەوە، هەروەها ٤٧٢١ کەسیش بە پەتاکە گیانیان لەدەستداوە.  هەر ئەمڕۆ د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا بڕیارەکانی لیژنەی باڵای رووبەڕووبوونەوەی کۆرۆنای راگەیاند و ئاماژەی بەوە کرد، "ناچارین رێکارەکان تووندتر بکەین. " دەبێت هەموو فەرمانبەران ڤاکسین وەربگرن، رێگە بە هیچ گەشتیارێکیش نادرێت بەبێ وەرگرتنی ڤاکسین بێتە هەرێمی کوردستان.