نەبەز ئیسماعیل، گوتەبێژی وەزارەتی ئەوقاف و کاروباری ئاینی بە تۆڕی میدیایی رووداوی راگەیاند: "ماوەیەکە درک بەوە دەکەین کە دیاردەی نووشتە و جادووکردن  و دەرکردنی جن لە لەش بووەتە دیاردەیەکی مەترسیدار و زیاتر لە جاران  تەشەنەی سەندووە، بۆیە داوامان لە وەزارەتی ناوخۆ کردووە هەڵمەتێکی چڕ دەستپێبکەن بۆ بەسزاگەیاندنی ئەو کەسانەی بەو ناوەوە کاری نابەجێ دەکەن و پارەیەکی زۆر لە خەڵک وەردەگرن و بوونەتە هۆکاری کێشەی کۆمەڵایەتی بۆ چەندین خێزان".  ساڵ و نیوێک لەمەوبەر وەزارەتی ئەوقاف بە هاوکاری وەزارەتی ناوخۆ  هەڵمەتێکی دەستپێکرد و چەندن کەس رووبەڕووی یاسا کرانەوە، نەبەز ئیسماعیل دەڵێت: "ئێستا بە پێویستمان زانیوە  هەڵمەتێکی دیکە بۆ گرتنی ئەو کەسانە بکەین".  وەزارەتی ئەوقاف و کاروباری ئاینی حکومەتی هەرێمی کوردستان بە نووسراوی  ژمارە ١٧٠ لە رۆژی ٢٧ی حوزەیرانی ٢٠٢١ داوای لە وەزارەتی ناوخۆ کردووە، ھەڵمەتێکی چڕ و ورد دەستپێبکەن بۆ نەھێشتن و بنەبڕکردنی  دیاردەی نوشتە، جادووکردن و دەرکردنی جن لەلایەن ھەندێک کەس کە بە" بەرژەوەندیخواز" ناوی بردوون و داوای کردووە سەرپێچیکارانیش رووبەڕووی یاسا بکرێنەوە.  رۆژی پێنجشەمە ٨ی تەممووزی ٢٠٢١، لیژنەی ئەوقاف و كاروباری ئایینی پەرلەمانی کوردستان کۆبووەوە، بەپێی راگەیێندراوی دوای کۆبوونەوەکە باس لە دیاردەی جادوو كراوە و ئاماژە بۆ ئەوە کراوە: "بووه‌ته دیاردەیه‌كی مەترسیدار لەسەر كۆمەڵگه".