نەزمی حەزووری، سەرکونسوڵی گشتیی فەلەستین لە هەولێر، ئەمڕۆ چوارشەممە، بە تۆڕی میدیایی رووداوی راگەیاند: "کونسوڵخانەی گشتیی وڵاتی فەلەستین لە هەرێمی کوردستان لە ئەرکێکی مرۆییدا و بە پەیوەندیکردن بە نووسینگەی پەیوەندییەکانی دەرەوە کە لایەنی پەیوەندیدارە لە باکووری سووریا، هەروەها دوای بەدواداچوون هەردوو منداڵ (کوسەر شەریح و ئەحمەد شەریح)ی وەرگرت بە ئامادەبوونی باپیرەیان؛ بۆیە پرۆسەی وەرگرتنی هەردوو منداڵەکە سەرکەوتوو بوو، ئەوەش قۆناخێکی نوێیە بۆ هەردوو منداڵەکە لە ژیانی بێگەردیاندا؛ بۆ ئەوەی لە ئاسایش و ئاشتی و ژیانێکی ئاسوودە بژین".  نەزمی حەزووری، بەبۆنەی گەڕاندنەوەی ئەو دوو منداڵە سوپاسی بەرپرسان لە نووسینگەی پەیوەندییەکانی دەرەوە لە رۆژئاوای کوردستان و فەرمانگەی پەیوەندییەکانی دەرەوەی حکومەتی هەرێمی کوردستان دەکات، کە بە گوتەی خۆی زۆر هاوئاهەنگیان بوون بۆ سەرخستنی "ئەو ئەرکە مرۆییە".  کوسەر شەریح و ئەحمەد شەریح دوو منداڵی فەلەستینی بێباوانن و تیمێکی کەناڵی ئەلعەرەبییەی سعودیە لە مانگی ئاداری ساڵی ٢٠٢١ دا جیهانی بە چیرۆکی مانەوەیان لەگەڵ پوورێکیان لە کەمپی هۆل لە باکووری سووریا ئاشنا کرد، ئێستاش هەردوو منداڵەکە لە رێگەی هەرێمی کوردستانەوە رادەستی باپیرەیان کران کە بڕیارە بیانگوازێتەوە بۆ ئەڵمانیا.  هێزەکانی سووریای دیموکرات - هەسەدە لە ئاداری ساڵی ٢٠١٩ دوایین ناوچەی ژێر دەسەڵاتی داعشیان لە ناوچەی باغۆز لە پارێزگای دێرەلزوور لە سووریا کۆنترۆڵ کرد، هەسەدە  کەمپی هۆلی لە ناوچەکانی ژێر دەسەڵاتی خۆی تایبەت کرد بە نیشتەجێکردنی کەسوکاری ئەو چەکدارانەی لە شەڕەکاندا کوژراون یان خۆیان رادەستکردووە، تائێستاش بە گوتەی هەسەدە زیاتر لە ٦٠ هەزار کەس لە کەمپی هۆل نیشتەجێن.