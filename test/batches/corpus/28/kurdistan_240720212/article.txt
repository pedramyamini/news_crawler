دوێنێ هەینی ٢٣ی تەممووزی ٢٠٢١، پێنج کەس بە رووداوی خنکان گیانیان لەدەستدا، عەمید گۆران ئەحمەد سماقە، بەڕێوەبەری بەڕێوەبەرایەتیی بەرگریی شارستانیی کۆیە بە تۆڕی میدیایی رووداوی راگەیاند، "ئێواری ٢٣ی تەممووزی ٢٠٢١ دوو هاونیشتیمانی کە برا بوون و دانیشتووی گوندی کانی کوردەی ناحیەی ئاشتین بەهۆی نەشارەزایی مەلەکردنەوە لەزێی بچووک خنکان".  عەمید گۆران ئەحمەد گوتیشی، "ئەو دوو برایە ناویان ئەحمەد کەمال رەزاق و محەممەد کەمال رەزاق بووە، تەمەنیان ١٨ و ٢٠ ساڵ بوون و دوای کەمتر لە ٢٠ کاژێر تیمەکانی بەرگریی شارستانیی کۆیە توانیان تەرمەکان دەربهێنن".  هەروەها داوا لە هاوڵاتیان دەکات بۆ سەلامەتی گیانیان دوور بکەونەوە لەو شوێنانەی کە بۆ مەلەکردن مەترسیدارن و پابەندی تابلۆی رێنوێنییەکان ببن بۆ ئەوەی ئاسودەی کەسوکاریان تێکنەچێت.  بەڕێوەبەرایەتیی بەرگریی شارستانیی سۆران رۆژی هەینی ٢٣ی تەمموزی ٢٠٢١ رایگەیاند دوو کەس لە سنوورەکەیان بە خنکاون، یەکەمیان گەنجێکە لە رووباری کونەسیخۆر لە نزیک بنکەی خەلیفان بەناوی رەوەند نەجات مەحموود کە دانیشتووی پارێزگای هەولێر بووە، ئەو گەنجە لەدایکبووی ساڵی ١٩٨٩ پیشەی فەرمانبەر بووە لە چاکسازی هەولێر، خێزاندارە و دوو منداڵی هەیە، دوای ئەوەی بۆ رزگاردنی منداڵەکەی رۆیشتووە، خۆی خنکاوە.  هەروەها بەپێی راگەیێندراوێکی بەڕێوەبەرایەتییەکە گەنجێک بەناوی مەروان ساڵح دێوانە، لەدایکبووی ساڵی ١٩٨٨ دانیشتووی شارەدێی خەلیفانە بەمەبەستی گەشت لەگەڵ هاورێکانیدا سەردانی شارەدێی شێروان مەزن دەکات و دەچنە سەر رووباری چامە و مەلەوانی دەکات و دەخنکێت، ئەو گەنجە کە پیشەی فۆتۆگرافەر بووە دوای خنکانی تەرمەکەی لەلایەن هاوڵاتیانەوە دەرهێنراوە.  بەپێی بەڕێوەبەرایەتییەکە لە سەرەتای ئەمساڵەوە ١٠ کەس لەو سنوورە بەهۆی رووداوەکانی خنکان گیانیان لەدەستداوە.  هەر دوێنێ هەینی ٢٣ی تەمموزی ٢٠٢١، گەنجێک بەناوی بڕوا لوقمان لە قەزای خەباتی سەر بەپارێزگای هەولێر گەنجێکی تەمەن ١٨ ساڵ لەزێی گەورە خنکا، لەلایەن دانیشتووی ناحیەی رزگارییە تەرمەکەی دەرهێنراوە.   موقەدەم كاروان میراودەلی، راوێژكار و شارەزای دادیی بەرگریی شارستانی، لەبارەی رووداوەکانی خنکاونەوە بە تۆڕی میدیایی رووداوی راگەیاند، "هۆکارەکانی خنکان و هەڵکشانی مردن بەم هۆیەوە زۆرن، هۆکارەکان بە زۆری بریتین لە نەشارەزایی لە مەلەکردن، هەڵبژاردنی شوێنی هەڵە بۆ مەلەکردن کە هەندێکجار شوێنی مەترسیدار دیاریدەکرێن بۆ مەلەکردن، هەروەها نەشارەزایی لە شوێنی مەلەکردن و وردکاریی شوێنەکە و مەترسییەکانی، بەرزبوونەوەی پلەکانی گەرما هۆکارێکی دیکەیە بۆ خنکان کە خەڵک دەچنە کەناری رووبارەکان و دەچنە قوڵایی زیاتر".  بە بۆنەی جەژنی قوربان و پشووەکانەوە، لەگەڵ بەرزبوونەوەی پلەکانی گەرما، خەڵكێکی زۆر لە رۆژانی ٢١ و ٢٢ و  ٢٣ی مانگی تەممووزی ٢٠٢١ ژمارەیەکی زۆر هاونیشتیمانیان سەردانی ناوچە گەشتیارییەکان و سەر رووبار و زێیەکان کرد، لەگەڵ سەتان هەزار گەشتیار کە لە ناوچەکانی ناوەڕاست و باشووری عێراقەوە هاتوونەتە هەرێمی کوردستان.