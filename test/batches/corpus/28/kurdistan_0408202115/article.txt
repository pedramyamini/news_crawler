سەرحەد دواى گەڕانەوەى لە بەریتانیا، هاوسەرگیریى لەگەڵ بێریڤان ئیبراهیمدا کرد، شەش مانگ دواى گواستنەوە بڕیاریاندا پێکەوە بچن بۆ بەریتانیا، بێریڤان بە رێگەى ئاوى و سەرحەدیش بەو پێیەى رەگەزنامەى بەریتانیاى پێیە بە فڕۆکە، بەڵام چیرۆکە تاڵەکەى دابڕانیان لە یۆنانەوە دەستپێدەکات.  سەرحەد هەمزە، هاوژینى بێریڤان ئیبراهیم دەڵێت "پێش گواستنەوەش داواى دەکرد لەگەڵم بێت بۆ بەریتانیا، ئەوەبوو قاچاخچیمان دۆزییەوە و لەگەڵ کۆمەڵێک خزم و ناسیاو چووین بۆ ئەستەنبووڵ، ئەو رۆژەى بەڕێکەوتن عارفە بوو، بۆ رۆژى سێیەم هەواڵ هات کە یەختەکە نوقم بووە، لەگەڵ پۆلیسى یۆنان و چەند شوێنى دیکەش قسەمکرد، بەڵام هیوایەک نەمابوو".  چەند رۆژێک بەر لە رۆشتنیان، بێریڤان لە ئیستەنبووڵ بریانیى بۆ هاوڕێ و کۆچبەرە نزیکەکانى دروستکردبوو، چەند یادگارییەکى دیکەشیان تۆمارکردووە.  برازایەکى سەرحەد بەناوی کەیوان کە لەگەڵ خۆیان بردبوویان، تاوەکو ئێستا ئەویش بێ سۆراخە. کەیوان محەممەد ١٥ ساڵ کە دوو هەفتە پێش سواربوونى یەختەکە، هاوڕێ کۆچبەرەکانى ساڵیادى لەدایکبوونیان بۆ سازکردبوو، لە پۆلى نۆى بنەڕەتى بوو، دواى تاقیکردنەوەکانى ئەمساڵى، باوکى عەرەبانەیەکى بۆ دەکڕێت، بەڵام کارەکەى بەدڵ نەبووە و کەڵکەڵەى هەندەران دەچێتە مێشکیەوە.  محەممەد هەمزە، باوکى کەیوان دەڵێت "ماوەیەک بە عەرەبانەکە ئیشى کرد، بەڵام بازاڕى نەبوو، دواتر داواى خاریجى کرد، هەر دەیگوت باوکە بۆ سەیارە و ماڵ و خانوومان نییە، رازى بووم بڕوات، ئەوەبوو بە قەرزى دوو وەرەقە لەم و پێنج وەرەقە لەو تاوەکو گەیاندمانە ١٢٠ وەرەقە و بەڕێمانکرد".  کەیوان کە لە تافى پێگەیشتن و رۆژانى چێژى تەمەنیدا بوو، بەو بێ سۆراخییەى، دونیایەک چیرۆک و یادەوەریى بۆ کەسوکار و بەتایبەت دایکى جێهێشتووە.  کەوسەر رەسوول، دایکى کەیوان باس لەوە دەکات "کەیوان کوڕێکى زۆر نموونە و ئاقڵ و بە ئەدەب بوو، ژوورى نووسین و سەعیرکردنى نەبوو، بەڵام زیرەک بوو، ئەو بەرەبەیانییەى کە بەڕێکەوت، تاوەکو ٠٥: ٠٠ ى بەیانى بە مەسنجەر و نامە قسەمان کرد".  رووداو چووە خەلەکان، لەوێ چیرۆکى پێشەوا رەشید هەیە، کە لەگەڵ منداڵ و هاوژینەکەى بەنیازى گەیشتن بە ئەوروپا، بەڕێکەوتن و یەختەکەى یۆنان پێشەواى بە خنکاندن دا و هاوژین و منداڵەکەشى رزگاریان بوو.  لە گەڕەکی کانى سپیکەى سلێمانی کە یەکێک لە گەڕەکە هەژارنشینەکان، چیرۆکێکی دیکە هەیە ئەویش چیرۆکى باهۆز رەسوول - ی ٢١ ساڵە، کە سێ ساڵ بوو دەیویست بچێتە دەرەوەى وڵات و جارێک دایک، جارێک مام و جارێکیش باوکى پەشیمانیان کردەوە، بەڵام پێداگریی خۆى، بەرەو ئیجەى برد.  رەسوول عیزەت، باوکى باهۆز دەڵێت "تەکسییەکە بازاڕى نەبوو، قەناعەتى پێکردم کە بچێت بۆ ئەوروپا و خۆى قاچاخچیى دۆزییەوە، بەڵام لە رۆژى عارفەوە دەنگى نەماوە و جەژنە پیرۆزەشمان لەیەک نەکرد".  تاوەکو ئێستا خێزانەکەی باهۆز لە دۆخێکدان کە نازانن پرسەى یەکجاری دابنێن یان هەر چاوەڕێى وەڵامێکى دڵخۆشکەر بن. جەلال بەگ، مامى باهۆز دەڵێت "دوو جارى دیکە نەمهێشتووە بڕوات، ئەمجارە بەس خۆى و باوکی ئاگاداربوون، بەداخەوە بە هەڵەى ئەوەدا کەوتبوو کە ئەوروپا بەهەشتە، کە هەرگیز واش نییە، من خۆم چەند ساڵێک لەوێ بووم".  هاوڕێ ئەنوەر، هاوڕێى باهۆز باس لەوە دەکات "باهۆز تەواو نائومێد بوو، دواى تەکسییەکەى لە مارکێتێک شاگرد بوو، رۆژى بە ١٠ هەزار، دووجار ویستى ژن بهێنێت، دواتر دەیوت ژن بە رۆژى ١٠ هەزار و ماڵ و منداڵ و خەرجى بەڕێوەناچێت".  بەپێى بەدواداچوونى رێکخراوی چالاکوانانى پەنابەری، تاوەکو ئێستا تەرمى هیچ کەس نەدۆزراوەتەوە. بەپێى ئامارى دەزگاى لووتکە، ساڵی ٢٠١٩ ژمارەی ئەو کەسانەی رۆشتوون بۆ تاراوگە ٥٣ هەزار کەس بوون، لەو ژمارەیەش ٤٧ یان گیانیان لەدەستداوە و ١٧ یان بێسەروشوینن؛ لە ساڵی ٢٠٢٠ دا ٣٤ هەزار کەس رۆشتوون، ١٨ کەس گیانیان لەدەستداوە و ١٧ کەس بێسەروشوێن بوون، تاوەکو ئێستا لە ساڵی ٢٠٢١ یش ٢٧ هەزار کەس رۆشتوون، پێنج کەس گیانیان لەدەستداوە و ١٠ کەسیش بێسەروشوێن بوون.  رەنج پشدەرى، چالاکوانى مرۆیى دەڵێت "بەداخەوە لێرە کۆمەڵێک قاچاخچى و بازرگان هەوڵى ئەوە دەدەن کە بە بڵاوکردنەوەى هەواڵى سۆراخى ئەو کۆچبەرانەن پارە لە کەسوکارەکانیان وەربگرن، کە ئەمە هیچ راست نییە".  رێگەى هاتونەهاتى هەندەران زۆر کەسى بە مەرگ ئاشناکرد، بەڵام رەنگە پەیوەست بە کورد تراژیدیترینیان پێش ئەم رووداوە، بەسەرهاتەکەى ئایلانى تەمەن سێ ساڵان بێت، کاتێک ساڵى ٢٠١٥ دۆزینەوەى تەرمەکەى لە کەناراوەکانى نزیک تورکیا، دونیاى هەژاند، لە پارکى ئازادیى سلێمانیش دەمەونخوون کەوتنەکەى کراوە بە پەیکەر.