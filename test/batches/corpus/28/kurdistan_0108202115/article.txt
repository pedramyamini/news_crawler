سەرلەبەیانیی رۆژی یەکشەممە ١ی ئابی ٢٠٢١ ئاوات شێخ جەناب، وەزیرى دارایى و ئابووریى حکومەتى هەرێمى کوردستان بە یاوەریى یاسین عەبدولواحید، بەڕێوەبەرى گشتیى دیوانى وەزارەتی دارایی و ئابووری سەردانى شارى سلێمانیى کرد.  بەپێی راگەیێندراوی وەزارەتی دارایی، لە سەردانەکەدا ئاوات شێخ جەناب لە دیوانى پارێزگاى سلێمانى لەگەڵ د. هەڤاڵ ئەبوبەکر، پارێزگارى سلێمانى کۆبووەوە و لەبارەى پاڵپشتییە داراییەکان و پاڵپشتیى پرۆژەکانى سنوورى پارێزگاکە و رێکخستنەوە و زیادکردنى داهات گفتوگۆیان کرد؛ وەزیرى دارایى بەرنامەی وەزارەتەکەى و حکومەتی لە بواری نەهێشتنی رۆتین و رێکخستنەوەی خەرجییەکان و زیادکردنی داهاتی گشتیی و دابینکردنی مووچە و بودجەی پرۆژە و خزمەتگوزارییە گشتییەکاندا خستەڕوو.  هاوکات پارێزگاری سلێمانی پشتیوانی و ئامادەیی حکومەتی خۆجێیی سلێمانیی بۆ بەرنامەی چاکسازی و بووژاندنەوەی بژێویی تاک و بازاڕ و داهاتی گشتی دەربڕی و پێزانینی حکومەتی خۆجێیی سلێمانیی پێشکێش بە وەزیری دارایی و ئابووری کردووە، بەوەی "بەردەوام هاوکار و پشتیوان و هەماهەنگی پارێزگای سلێمانی و یەکە کارگێڕی و دامودەزگا حکومییەکان بوون".  ئاوات شێخ جەناب وەزیرى دارایى و ئابوورى، بە ئامادەبونى ساماڵ عەبدولڕەحمان لەگەڵ وریا فەرەج، بەڕێوەبەرى گشتیى گومرگى سلێمانى و بەڕێوەبەر و فەرمانبەرانی گومرگ كۆبووەوە.  وەزارەتی دارایی و ئابووریی حکومەتی هەرێمی کوردستان ئاماژەی بەوە کردووە "ئامانجى دووبارە رێکخستنەوەى داهات و پێداچوونەوە بە رەوشى گومرگ لە خاڵە سنوورییەکانى سنوورى پارێزگاى سلێمانى، چۆن بتوانرێت داهاتی سنووری پارێزگای سلێمانی زیاد بكرێت".