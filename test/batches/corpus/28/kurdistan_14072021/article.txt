ئارام جەمال، شارەزای بواری هەڵبژاردن بە تۆڕی میدیایی روودوای راگەیاند "بەربژێری تاکەکەس سوودمەندی سەرەکییە لە بانگەشەی هەڵبژاردنی درێژخایەن، دەتوانێت بەشێوەی رووبەڕوو یان بە شێوازی دەرگا بە دەرگا زۆربەی دەنگدەرانی بازنەی هەڵبژاردنەکەی بدوێنێت. "  لە هەرێمی کوردستاندا ١٤٩ بەربژێر هەن، تەنیا یەک هاوپەیمانیش بۆ ئەو هەڵبژاردنە تۆمارکراوە کە ئەویش هاوپەیمانیی گۆڕان و یەکێتییە، بەڵام  هێشتا پارتەسیاسییەکان بەفەرمی بانگەشەی هەڵبژاردنیان دەستپێنەکردووە.  پارتیی دیموکراتی کوردستانیش لە چوارچیوەی رێکخستنەکانی خەریکی ئامادەکارییە.  کاوە عەبدوڵڵا، کارگێڕی دەزگای ھەڵبژاردنی پارتیی دیموکراتی کوردستان بە تۆڕی میدیایی رووداوی راگەیاند "بانگەشە هەنگاو بەهەنگاو دەستپێدەکەین، هەندێک بانگەشە دەستی پێکردووە لەبەر ئەوەی جۆرەگا رێگە بۆ بانگەشە هەیە، هەڵمەتی ماڵ بەماڵ لەلایەن بەربژێرەکانەوە دەستی پێکردووە، بەڵام بانگەشە لە رێگەی راگەیاندن و تایبەت هێشتا دەستی پێنەکردووە، وایدەبینم لە ١٥ی ئەیلوولەوە بانگەشەی هەڵبژاردن بەگوڕوتینەوە دەستی پێ بکرێت. "  هەڵبژاردنی پێشوەختەی عێراق، بڕیارە ١٠ی تشرینی یەکەمی ئەمساڵ بەڕێوەبچێت، بەپێی ئاماری کۆمیسیۆنی باڵای سەربەخۆی هەڵبژاردنەکان سێ هەزار و ٢٤٥ کەس خۆیان بەربژێر کردووە، ٢٧٦ حیزب و ٤٤ هاوپەیمانی کێبڕکێ لەسەر بردنەوەی ٣٢٩ کورسی پەرلەمان دەکەن.  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رووداوی راگەیاند، لیژنەیەکی باڵا چاودێریی تۆڕە کۆمەڵایەتییەکان دەکات و لیژنەیەکیش پێکهێنراوە لەگەڵ شارەوانییەکاندا چاودێری ئەو شوێنانە بکەن، کە قەدەخەیە بانگەشەی هەڵبژاردنی تێدابکرێت.  لە كۆبوونەیەک کە تایبه‌تبوو به دانانی میكانیزمی ده‌ستپێكردنی بانگه‌شە، عومەری سەید عەلی رێكخه‌ری گشتیی بزووتنەوەی گۆڕان سه‌رجه‌م ئۆرگانه‌كانی بزووتنەوەکەى راسپاردووە كاربكه‌ن بۆ سه‌رخستنی هاوپه‌یمانیی كوردستان و بەربژێرەکانی بزووتنه‌وەکەی. پێکهاتەکانیش دەستیان بە ئامادەکارییەکانی هەڵبژاردن کردووە.  بەدر هادی، بەرپرسی دەزگای هەڵبژاردنی بەرەی تورکمانی لە هەولێر دەڵێت "بەم نزیکانە بانگەشە دەستپێدەکەین. چوار بەربژێرمان هەیە یەکێکیان لەکفری و سیانیش لە هەولێر، لە بازنەی سێی و چواردا لەناوشار قورساییمان دەبێت، کە لە زۆنی رۆژئاوا و رۆژهەڵای هەولێردا دەبێت. وای نابینم لەدەوروبەر و دەرەوەی شار قورساییەکی وا هەبێت. چونکە پێکهاتەی تورکمان تێیدا رێژەکەی کەمە. "  بەپێی هەفتانەی هەڵبژاردنی پەیمانگەی کوردی بۆ هەڵبژادن، خواستێک هەیە مۆڵەتی ناچاری بدرێتە ئەو بەربژێرانەی کارمەندی دەوڵەتن تاوەکو ماڵ و موڵکی گشتی بۆ بانگەشەی هەڵبژاردن بەکارنەهێنن.  بانگەشەی هەڵبژاردن لە ٠٨ - ٠٧ - ٢٠٢١ دەستی پێکردووە، لەکاژێر ٧: ٠٠ی بەیانی ٧ - ١٠ - ٢٠٢١ بەر لە دەنگدانی تایبەت رادەگیرێت.