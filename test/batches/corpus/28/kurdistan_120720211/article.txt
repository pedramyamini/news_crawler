پەرلەمانتارەکانی کوردستان دەڵێن، لە ئەنجامی رێكکەوتنی هەولێر لەگەڵ بەغداد، ئەمڕۆ بانكی ناوەندیی عێراقی سەرەتا بڕی ٢٠٠ ملیار دیناری خستە سەر هەژماری بانكی وەزارەتی دارایی حكومەتی هەرێمی كوردستان و لەو بارەیەشەوە، "ئێمەی پەرلەمانتاران هەڵوێستمان بەم جۆرە رادەگەیێنین:  ١ - ئەم سەرەتایە دەنرخێنین و بەپێی ئەو زانیارییانەشی كە لە بڕیارەكەدا هاتووە، ئەم بڕە پارەیە بۆ "مووچە"ی مووچەخۆرانی هەرێمی كوردستان دەبێت و نابێت خەرجکردنی بۆ هیچ بوارێكی دیكە بێت.  ٢ - جەختدەكەین لەسەر پێویستیی پابەندبوونی حكومەتی هەرێمی کوردستان و حكومەتی عێراق بە یاسای بودجەی عێراق بۆ ساڵی ٢٠٢١، كە ئەرك و ماف و شایستە داراییەكانی هەرێمی كوردستان - ی تێدا جێگیركراوە.  ٣ - كۆتایی بهێندرێت بە بڕیاری لێبڕینی مووچەی مووچەخۆرانی هەرێمی كوردستان، وەكو چۆن ساڵێک زیاترە بەناوی خۆگونجاندنەوە، بەشێكی مووچەی مووچەخۆران گلدراوەتەوە، بۆیە هیچ پاساوێك بۆ ئەو لێبڕینە نایاسایی و ناڕەوایە نەماوە و نابێت چیدیکە خۆگونجاندن لەسەر حسابی مووچەخۆرانی هەرێمی كوردستان بێت.  رۆژی یەکشەممە ١١ - ٠٧ - ٢٠٢١ سەرچاوەیەک لە حکومەتی هەرێمی کوردستان بە تۆڕی میدیایی رووداوی راگەیاند کە بڕی ٢٠٠ ملیار دینار کە حکومەتی عێراق بڕیاری لەسەر دابوو بۆ هەرێمی کوردستانی بنێرێت، خرایە سەر هەژماری بانکیی حکومەتی هەرێمی کوردستان.  بڕیارە ئەمڕۆ دووشەممە ١٢ - ٧ - ٢٠٢١ پارەکە لە هەژماری بانکیی هەرێمی کوردستان رابکێشرێت.   وەزارەتی دارایی و ئابووریی هەرێمی کوردستان لە راگەیێندراوێکدا دەڵێت، "ئەمڕۆ یەکشەممە کاژێر ٠٢: ٠٠ ـی پاش نیوه‌ڕۆ ٢٠٢١/٧/١١، لە چوارچێوەی جێبەجێکردنی رێککەوتننامەی نێوان هەرێمی کوردستان و عێراق، یەکەمین بڕە پاره لەلایەن حکومەتی فیدراڵی عێراق کە بڕی ٢٠٠ ملیار دینارە، خرایه سه‌ر هەژماری وەزارەتی دارایی و ئابووریی حکومەتی هەرێمی کوردستان، لە بانکی ناوەندیی عێراق لقی هەولێر. "