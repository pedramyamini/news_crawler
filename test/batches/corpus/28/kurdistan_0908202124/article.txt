رووداوەکە رۆژی دووشەممە ٩ی ئابی ٢٠٢١ لە یەکێک لە گەڕەکەکانی شارۆچکەی نوسێبینی مێردین روویدا.  ئاژانسی فەرمیی تورکیا بە پشتبەستن بە سەرچاوە ئەمنییەکان بڵاویکردەوە، لە ئەنجامی کاری تیمەکانی هۆبەی هەواڵگری سەر بە بەڕێوەبەرایەتیی گشتیی ئاسایشی مێردین "بۆ ئاشکراکردنی شانە نوستووەکانی پەکەکە / کەجەکە، زانیارییان دەستکەوت کە هەوڵێک هەیە بۆ هێرشکردنەسەر تیمەکانی پۆلیس لە شارۆچکەی نوسێبین و زانییان کە بۆ ئەو مەبەستە ئەندامێکی پەکەکە بە شێوەیەکی نایاسایی چووەتە پارێزگای مێردین".  بەگوێرەی هەمان سەرچاوە، لەو چوارچێوەیەدا هێزە ئەمنییەکان لە شارۆچکەی نوسێبین رێوشوێنی ئەمنیی تووندیان گرتەبەر و لە گەڕەکی زیاپاشا، تیمەکانیان بە مەبەستی ئەنجامدانی پشکنین بانگیان لە کەسێک کردووە و داوایان لێکردووە بوەستێت، بەڵام کەسەکە گوێی بە پۆلیس نەداوە و بەرلەوەی "ئەو تەقەمەنییە" بتەقێنێتەوە کە هەڵیگرتبوو، لەلایەن هێزە ئەمنییەکانەوە تەقەی لێ کراوە و کوژراوە.