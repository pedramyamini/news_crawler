عەقید ئارام محەممەد، بەڕێوەبەری بەڕێوەبەرایەتیی بەرەنگاربوونەوەی تووندوتیژی دژی ئافرەتان لە دهۆک بە رادیۆی رووداوی راگەیاند: "هەندێکجار تۆڕە کۆمەڵایەتییەکان بوونەتە هۆکارێکی سەرەکیی هەڵوەشاندنەوەی خێزان، جاریش هەیە بوونەتە هۆی ئەوەی کچ هەوڵی خۆکوشتن بدات. ئەوەیش بۆ ئەوە دەگەڕێتەوە کە نازانن رێگە دروستەکە هەڵبژێرن. ئەگەر بچنە بەڕێوەبەرایەتیی تووندوتیژی یان بنکەیەکی پۆلیس و کێشەکە بگەیەننە لایەنێکی پەیوەندیدار، ئەوا کێشەکەی چارەسەر دەبێت بەبێ ئەوەی هیچ کەسێک بزانێت. "  چەند رۆژێک لەمەوبەر بەڕێوەبەرایەتیی پۆلیسی دهۆک بڵاوی کردەوە کەسێکیان دەستگیر کردووە کە چەندین وێنە و ڤیدیۆی کچان لە مۆبایلەکەیدا بوون.   بەڕێوەبەری بەڕێوەبەرایەتیی بەرەنگاربوونەوەی تووندوتیژی دژی ئافرەتان لە دهۆک گوتی: "ئێمە رۆژانە سکاڵای لەو جۆرەمان بۆ دێت کە لە رێگەی تۆڕە کۆمەڵایەتییەکانەوە هەوڵی لەکەدارکردنی ئافرەتان دەدرێت. لەم ماوەدا کەسێک وێنەی ئافرەتێکی بۆ دەستگیرانەکەی ناردبوو کە وێنەکان فۆتۆشۆپ بوون. دەستگیرانەکەیشی بەبێ بەدواداچوون لە ئافرەتەکە جیا بووبووەوە. دوای ئەوەیش کچەکە دەرمانی خواردبوو. پاش بەدواداچوونەکانی ئێمە دەرکەوت ئەو کەسەی وێنەکانی ناردووە خزمی کچەکەیە. ئەوە بوو دەستگیرمان کرد. "  هەیفا دۆسکی، چالاکڤانی بواری ئافرەتانیش گوتی: "بە داخەوە لای ئێمە تۆڕە کۆمەڵایەتییەکان بە شێوەیەکی دروست بەکارناهێنرێن. هەندێک کەس بۆ فریودانی ئافرەتان بەکاریدەهێنن. هەندێک خێزانیش نازانن بەباشی مامەڵە لەگەڵ ئەو دۆخانەدا بکەن و کێشەکە گەورەتر دەکەن. ئێمەی ئافرەتان هەمیشە لە بەردەم رووبەڕووبوونەوەی ئەو کێشانەداین؛ خۆم چەندین جار سووکایەتیم پێکراوە. "  زۆر جار کەسێک هەڕەشەی بڵاوکردنەوەی ڤیدیۆ لە ئافرەتێک دەکات، ئافرەتەکەیش بۆ ئەوەی ڤیدیۆکەی بڵاونەکاتەوە هەوڵ دەدات بە داواکارییەکانی رازی ببێت. بەشێک لەو کەسانەی کە هەڕەشە دەکەن، دەیانەوێت لەو رێگەیەوە پارەیان دەست بکەوێت، هەندێکیشیان هەوڵ دەدەن کەڵکی خراپ لە ئافرەتەکە وەربگرن.  عەقید ئارام محەممەد گوتی: "ماوەیەک پێش ئێستا کەسێکمان دەستگیر کرد کە کچێک پارەی بۆ ناردبوو بۆ ئەوەی ڤیدیۆی بڵاونەکاتەوە، دواتریش هەندێک زێڕی دابوویە بۆ ئەوەی کابرا بێدەنگ ببێت، بەڵام هەر وازینەهێنابوو و داوای لێکردبوو لەگەڵیدا بچێتە دەرەوە بۆ ئەوەی سێکسی لەگەڵ بکات. ئیدی کچەکە نەیتوانیبوو لەوە زیاتر بەرگە بگرێت، سەردانی ئێمەی کرد و سکاڵای تۆمار کرد. ئەوە بوو فەرمانی گرتنی بۆ دەرچوو و دەستگیرمان کرد. لە کاتی لێکۆڵینەوەدا دەرکەوت کە مۆبایلەکەی تەنیا ڤیدیۆی ئەو کچەی تێدا نییە و، پڕە لە ڤیدیۆی ئافرەتی دیکەدا. ئیدی ئێمە هەموو ڤیدیۆکانمان سڕینەوە. "