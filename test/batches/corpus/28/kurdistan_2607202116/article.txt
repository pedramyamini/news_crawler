سەرچاوەیەکی باڵا لە دادگای کەرکووک بە (تۆڕی میدیایی رووداو)ی راگەیاند: "ئەمڕۆ دووشەممە دادوەر قاسم محەمەد سلێمان بانگهێشتی ئەنجوومەنی باڵای دادوەریی عێراق کراوە لەبەغدا، بۆ چاوپێکەوتن لەگەڵ فایەق زێدان سەرۆکی ئەنجومەنی باڵای دادوەری عێراق و دەرکردنی فەرمانی دەستبەکاربوونەکەی وەک سەرۆکی دادگای کەرکووک".  دادوەر قاسم محەممەد سلێمان عەزاوی، سەرۆکی نوێی دادگای کەرکووک لە نەتەوەی عەرەبە و خەڵکی گوندی باجوانی سەر بە قەزای دوبزە. بڕیارە سبەی سێشەممە بە فەرمی لە پۆستە نوێیەکەی دەستبەکارببێت.  ناوەڕاستی ئەم مانگە، دادوەر ساڵح حوسێن سوڵتان عوبێدی، سەرۆکی دادگەی کەرکووک لە پۆستەکەی لادرا، هەر ئەوکات وا بڵاوکرایەوە دادوەر قاسم محەممەد سلێمان عەزاوی، کە جێگری سەرۆکی دادگایە، وەک سەرۆکی نوێی دادگەکە پێشنیاز کراوە.  سەبارەت بە لەسەر کارلادانی دادوەر ساڵح حوسێن سوڵتان عوبێدی، پێشتر سەرچاوەیەک بە (رووداو)ی گوتبوو "ماوەیەک لەمەوبەر بەهۆی چەند کێشەیەکی کوڕەکەی و دواتر سوڵحی عەشایەری هۆشداری درابووە سەرۆکی دادگە تاوەکو گەیشتە لەسەر کار لادانی".