لە پۆستێکی فەیسبووک دا کۆنسوڵخانەی ئەمریکا لە هەرێمی کوردستان لەبارەی رووداوی ئاگرکەوتنەوە لە کەمپی ئاشتیی سلێمانی رایگەیاند: "لە کانگای دڵمانەوە پرسە و سەرەخۆشیی خۆمان بۆ خێزانی کوڕە هەشت ساڵانەکەی کەمپی ئاوارەکانی ئاشتی لە سلێمانی دەنێرین کە بەشێوەیەکی تراژیدی لە رووداوی ئاگرکەوتنەوەی کەمپەکەدا گیانی لەدەستدا".   کۆنسوڵخانەی ئەمریکا هەروەها لە پەیامەکەیدا دەڵێت: "ئێمە زۆر بە نزیکی کار لەگەڵ ئاژانسی پەنابەرانی سەر بە نەتەوە یەکگرتووەکان دەکەین بۆ دابینکردنی ھاوکارییە دەست بەجێییەکان. ویلایەتە یەکگرتووەکانی ئەمەریکا بەردەوام دەبێت لە پێشخستنی ھاوکاری بۆ ئاوارە کەمدەرامەتەکان لە هەرێمی کوردستان".   پاشنیوەڕۆی رۆژی پێنجشەممە ٢٢ - ٧ - ٢٠٢١ ئاگر لە کەمپی ئاشتی لە عەربەت کەوتەوە کە تایبەتە بە پەنابەران، بەهۆیەوە چەند خێمەیێک سووتان و منداڵێکیش گیانی لەدەستدا.   کەمپی ئاشتی بەشێک لە ئاوارەکانی شنگال، هەروەها پارێزگاکانی سەلاحەدین و نەینەوای تێدایە. رۆژی پێنجشەممە ئەرکان عەلی، پەیامنێری رووداو لە شوێنی رووداوەکە ئاماژەی بەوە کرد، چوار خێمە بەتەواوی سووتاون. عەلی حاجی فەتاح، سەرپەرشتیاری کەمپەکانی سنووری پارێزگای سلێمانی بە رووداوی گوت، "کاژێر ٠٢: ٤٥ خولەک بوو کە پێیان راگەیاندم ئاگرکەوتووەتەوە. "  لەبارەی زیانەکانی ئاگرەکە، عەلی حاجی فەتاح گوتی، "چوار خێمە سووتاون و منداڵێکیش کە لە یەکێک لە خێمەکاندا بوو، گیانی لەدەستدا. "