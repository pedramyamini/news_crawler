د. هەڤاڵ ئەبوبەکر، پارێزگاری سلێمانی لە پەڕەی فەیسبووکی پارێزگای سلێمانی راگەیێندراوێکی بڵاوکردووەتەوە و تێیدا باسی کۆمەڵکوژیی کوردانی ئێزدی و یادکردنەوەیان دەکات.  لە راگەیێندراوەکەدا پارێزگاری سلێمانی داوا لە هەموو خەڵکی پارێزگای سلێمانی، تەواوی دامەزراوە حکومی، ناحکومی، سیاسی، گشتی و تایبەتەکان دەکات کە لە رۆژی ٣ ـی ئابی ٢٠٢١ ماوەی پێنج خولەک جووڵە لە تەواوی سنووری پارێزگای سلێمانی رابگرن، هەروەها دەشڵێت، "لەو ماوەدا هەموومان بە بێدەنگی بۆ گیانی پاکی قوربانیانی ئەم تاوانە دەوەستین".  لە ٣ی ئابی ٢٠١٤ داعش هێرشی کردە سەر شنگال و نزیکەی ٥ هەزار کوردی ئێزدی لەلایەن رێکخراوە پەڕگیرەکەوە کۆمەڵکوژ کران و هەزاران کەسیشیان رفێندران.  لە بەشێکی دیکەی راگەیێندراوەکەدا پارێزگاری سلێمانی داوایەکی دیکە ئاراستەی ئەنجوومەنی پارێزگای سلێمانی دەکات و دەڵێت، "بە بڕیارێک ئەم رۆژە وەک رۆژی یادی تاوانی جینۆسایدکردنی ئێزدییەکان لە سنووری یاسایی ئەنجوومەنی پارێزگای سلێمانیدا جێگیر بکات و ساڵانە لەم رۆژەدا ئەم یادە شکۆدارانە بکرێتەوە. "  لە کۆتایی راگەیێندراوەکەشدا هەڤاڵ ئەبوبەکر ئومێد دەکات کە چارەنووسی بێسەروشوێنکراوەکان دیاریبکرێت و هیوای چاکبوونەوەش بۆ بریندارەکان دەخوازێت.  راگەیێندراوەکە لە کاتێکدایە، رۆژی ٠٦ - ٠٧ - ٢٠٢١ پەرلەمانی هۆڵەندا بە فەرمی "تاوانەکانی داعش"ی دژی کوردانی ئێزدی لە باشووری کوردستان بە جینۆساید ناساند.   لە ١٥ - ٠٧ - ٢٠٢١ یش پەرلەمانی بەلجیکا کۆمەڵکوژیی کوردانی ئێزدیی بە جینۆساید ناساند و لە کۆی ١٥٠ پەرلەمانتار ١٣٩ یان دەنگیان بە بەڵێ دا، هیچ پەرلەمانتارێکیش بە نەخێر دەنگی نەدا و دەنگی بەتاڵیشی تێدا نەبوو.