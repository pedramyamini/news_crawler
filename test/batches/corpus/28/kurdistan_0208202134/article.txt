ئەگەرچی تووشبوون بە کۆرۆنا زیادیکردووە، بەڵام بەشی زۆری لایەنە پەیوەندیدارەکان ئێستا لەگەڵ راگەیاندنی قەدەخەی هاتووچۆدا نین. هەڤاڵ ئەبوبەکر، پارێزگاری سلێمانی و سەرۆکی لیژنەی ئۆپەراسیۆنەکانی پارێزگاکە بە تۆڕی میدیایی رووداوی گوت، "ئێمە داوای قەدەخەی هاتووچۆ ناکەین؛ ئەو رێکارانەی دەستمان پێکردوون بەردەوامییان پێدەدەین، بۆ نموونە زیادکردنی ژمارەی پشکنین. هەروەها پشکنینی هەڕەمەکی و رێکخراومان لە دامودەزگاکان دەستپێکردووە. ژمارەی ئەو کەسانەی ڤاکسینیش وەردەگرن زیادمان کردووە".  پارێزگاری سلێمانی سوپاسی ناوەندە ئایینییەکانی هەرێمی کورستانی کرد کە "رۆڵیان هەبووە لە هۆشیارکردنەوەی هاونیشتمانیان بۆ وەرگرتنی ڤاکسین" و گوتیشی، "هاوئاهەنگییەکی زۆر لەنێوان هاونیشتمانیان، کەرتی تایبەت و حکومەت هەیە بۆئەوەی خەڵک هانبدەین بۆ وەرگرتنی ڤاکسین و شێوازەکانی خۆپارێزی".  هەروەها ماجید سەید ساڵح، جێگری پارێزگاری دهۆک بە تۆڕی میدیایی رووداوی گوت، "لەم دوو رۆژەدا لە سنووری دهۆک کۆرۆنا نزمیش نەبووبێتەوە تاڕاددەیەک وەستاوە و ئەمەش ئومێدبەخشە؛ بۆیە دەمێنێتەوە سەر پارێزگاکانی دیکەی هەرێمی کوردستان کە قەدەخەی هاتووچۆیان دەوێت یاخود نا".  جێگری پارێزگاری دهۆک گوتیشی، "قەدەخەی هاتووچۆ نەبێت باشترە، بۆئەوەی ژیان نەوەستێت و بەردەوام بێت".  ماجید سەید ساڵح ئاماژەی بەوەش کرد، هەرکاتێک کۆبوونەوەی لیژنەی باڵای رووبەڕووبوونەوەی کۆرۆنا بەڕێوەبچێت و هەر بڕیارێک بدەن، ئەوان پێیەوە پابەند دەبن.  دوایین ئاماری وەزارەتی تەندروستیی هەرێمی کوردستان تایبەت بە ڤایرۆسی کۆرۆنا کە رۆژی ٢ی ئاب بڵاوکراوەتەوە، دەڵێت، لە ماوەی ٢٤ کاژێری رابردوودا سێ هەزار و ٣٥٠ تووشبووی دیکەی کۆرۆنا دەستنیشانکراون، ١٣ تووشبوو گیانیان لەدەستداوە و ٧١٦ تووشبووی پێشووش چاکبوونەتەوە.