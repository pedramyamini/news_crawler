شەریف رەحیم، گوتەبێژی تەندروستیی چەمچەماڵ بە تۆری میدیایی رووداوی راگەیاند: "کۆمپانیایەکی کەرتی تایبەت کە ئەرکی پاککردنەوەی نەخۆشخانە و مەڵبەندە تەندروستییەکانی قەزای چەمچەماڵی لە ئەستۆیە، بەهۆی نوێنەکردنەوەی گرێبەستەکەیەوە، مووچەی مانگەکانی نیسان و ئایار و حوزەیران و تەمووزی ساڵی ٢٠٢١ی نەداوە".  ئەو کۆمپانیایە دەبوو بۆ ساڵی ٢٠٢١ گرێبەستەکەی نوێبکرێتەوە، رەزامەندی تەندروستیی چەمچەماڵ و سلێمانی و وەزارەتی تەندروستی بۆ وەرگیراوە و لە ١١ی نیسانی ٢٠٢١ ەوە نووسراوەکە لە ئەنجوومەنی وەزیرانە بەپێی کۆمپانیاکە، بەڵام هێشتا وەلام نەدراوەتەوە و بەو هۆیەشەوە کۆمپانیاکە رایگەیاندووە ناتوانێت مووچە کارمەندانی بدات.  گوتەبێژی تەندروستیی چەمچەماڵ، گوتی: "ئەو کۆمپانیایەی ئەرکی پاککردنەوەی نەخۆشخانە و مەڵبەندە تەندروستییەکانی لە ئەستۆدایە مووچەی کارمەندانی بۆ مانگەکانی کانوونی یەکەمی ساڵی ٢٠٢٠ وکانوونی دووەمی ٢٠٢١ لەگەڵ شوبات و ئاداری لەلایەن خۆیەوە داوە و چاوەڕوانی نوێکردنەوەی گرێبەستی نەکردووە، بەلام دەڵێت لەوە زیاتر ناتوانێت بەردەوام بێت".  شەریف رەحیم، هەروەها ئاماژەی بۆ ئەوەکرد نەدانی مووچەی ئەو کارگوزارانە نیگەرانی دروستکردووە و ناکرێت بۆ چوار مانگ لەسەر یەک مووچەیان پێنەدرێت لەکاتێکدا  ئەو کارمەندانە کەمدەرامەتن و ژیانییان بەندە بەمووچەکانیانەوە، بۆیە داواکارن  ئەنجوومەنی وەزیران بە زوویی ئەو گرێبەستە نوێبکاتەوە بۆ ئەوەی دەست بە پێدانی مووچەی ئەو کارمەندانە بکرێتەوە".  ئەو ٨٠ کارمەندەی مووچەکانییان راگیراوە لە نەخۆشخانەکای شەهید پێشڕەو و شەهید پێشەنگ و باسەڕە و ژمارەیەک مەڵبەندی تەندروستیی چەمچەماڵن.