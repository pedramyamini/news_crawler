ئاری رەسوول، بەڕێوەبەری پەیوەندییەکان و راگەیاندن لە دەزگای روانگە بە رادیۆی رووداوی گوت: "بڕیار بوو ئەمڕۆ پێنجشەممە ٢٠٢١/٠٧/٢٩ رێوڕەسمی بڵاوکردنەوەی کتێبەکان بە ئامادەبوونی نووسەرانیان بێت و خەڵك بانگهێشت بکەین، بەڵام بەهۆی رێنماییەکانی خۆپارێزی لە ڤایرۆسی کۆرۆنا و پاراستنی نووسەران و ئەندامانمان بڕیارمان دا پابەندبین و بە ئۆنلاین لە رێگەی بەرنامەی زوومەوە سازی بکەین. "  سێیەم ساڵە دەزگای روانگە ئەو پێشبڕکێیە رێکدەخات. ساڵی ٢٠١٩ یەکەم ساڵی بوو، بە کورتە چیرۆکی پەروەردەیی بۆ منداڵان دەستیان پێکرد کە شەش کورتە چیرۆک هەڵبژێردران و چاپ کران. ساڵی ٢٠٢٠ چوار کتێب هەڵبژێردران کە پەیوەست بوون بە بابەتەکانی هاندانی لاوانەوە.   بەڕێوەبەری پەیوەندییەکان و راگەیاندن لە دەزگای روانگە گوتی: "ساڵانە بابەتێک دیاری دەکرێت کە لەسەر ئەوە بنووسرێت. بۆ ئەمساڵیش تایبەتە بە پەروەردە و کێشەکانی بەردەمی. نووسەران هان دران لەسەر ئەو بابەتە بنووسن و کتێبەکانیان پێشکەش بکەن. ئەمڕۆ کاژێر ١٢: ٣٠ رێوڕەسمی بڵاوکردنەوەی کتێبەکان ساز دەکەین. کتێبەکان پێشتر لەلایەن لیژنەیەکەوە هەڵسەنگێنراون. "  لە پێشبڕکێی کتێبی روانگەدا بۆ ساڵی ٢٠٢١ دا ٣٣ کتێبی کوردی لەگەڵ ١٦ کتێبی عەرەبی وەرگیرابوون کە تەمەنی نووسەر دیاریکراو نەبوو. دوو لیژنەی هەڵسەنگاندن دیاری کرابوون کە هەر لیژنەیەکیان سێ کەس بوون و لیژنەیەکیان بۆ کتێبە کوردییەکان و لیژنەکەی دیکەیش بۆ کتێبە عەرەبییەکان.  ئاری رەسوول گوتی: "لە پێشبڕکێکەی ئەمساڵدا یاساکە بەو جۆرە بوو کە چوار کتێب هەڵبژێردرێت کە دووانیان کوردی بن لەسەر ئاستی هەرێمی کوردستان و دووانیشیان عەرەبی لەسەر ئاستی عێراق. ئەو کتێبانەی چاپ دەکرێن لێکۆڵینەوەی زۆر باشن و کێشە و چارەسەرەکانیان بە باشی دیاری کردوون. تێیاندا باس لە خوێندنی ئۆنلاین کراوە. هەوڵمان داوە کتێبی دەنگییش ئامادە بکەین. پار کتێبی دەنگیمان بۆ نابینایان بەرهەم هێنا و بە سی دی لە قوتابخانەکانیاندا بڵاومان کردەوە. ئێستا هەموو کتێبەکانی روانگە لە ماڵپەڕەکەماندا بەردەستن. "  هەر کتێبێک بە تیراژی ١٠٠٠ دانە چاپ دەکرێت کە دەزگای روانگە هەموو تێچوویەکی لە ئەستۆ گرتووە و لە سەرجەم شارەکانی هەرێمی کوردستان و عێراق بڵاویان دەکاتەوە.