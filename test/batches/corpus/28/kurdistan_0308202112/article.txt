ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە رادیۆی رووداوی راگەیاند: "ئێستا گەشت بۆ هەموو ئەو وڵاتانە هەیە کە پێش هاتنی پەتای کۆرۆنا گەشتمان لەگەڵیاندا هەبووە. گەشتی هیچ وڵاتێک رانەگیراوە، تەنیا ماوەیەک بەشێک لە کۆنسوڵخانەکان ڤیزای گەشتیارییان راگرتبوو. لە هەفتەی رابردوویشەوە کۆنسوڵخانەکانی ئەڵمانیا و فەرەنسا دەستیان بە دانی ڤیزای گەشتیاری کردووەتەوە. "  بە گوێرەی ئاماری فڕۆکەخانەی نێودەوڵەتیی هەولێر، رۆژانە ٥٦ - ٥٨ گەشت دەکرێن. هەفتانەیش ٨٠ گەشتیان لە ناوخۆی عێراقدا هەیە. لە مانگی ئەیلوولی ٢٠٢١ ـدا ٨٢٦ گەشتی هاتن بۆ فڕۆکەخانەی هەولێر دەبێت و هەمان ژمارەیش دەڕوات. لەو ژمارەیەیش ٨٠ گەشتیان بۆ ناوخۆی عێراق دەبن و ئەوانی دیکە بۆ دەرەوەن. لە مانگی تەممووزی ئەمساڵیشدا هەفتانە ٢٣٨ گەشتیان هەبووە.   بەڕێوەبەری فڕۆکەخانەی نێودەوڵەتیی هەولێر گوتی: "لە وەرزی هاویندا بۆ زۆربەی وڵاتان گەشت دەکرێت، بەڵام زیاتر بۆ تورکیان. "  چەند رۆژێکە بەشێکی زۆر لە دارستانەکانی تورکیا کە زۆربەیان لە ناوچە گەشتیارییەکاندان گڕیان گرتووە و ئەوەیش وای کردووە گەشتیاران لەو شوێنانە دوور بکەونەوە.  ئەحمەد هۆشیار ئاماژەی بەوە دا کە تاوەکو ئێستا ئاگری ئەو دارستانانە کاریگەرییان لەسەر گەشتەکانیان نەبووە و دەڵێت: "هیچ گەشتێکمان بۆ ئەنتاڵیا، ئیستەنبووڵ، ئەنقەرە و تەرابزۆن هەڵنەوەشێنراوەتەوە. لەو گەشتانەیشی خشتەمان بۆ داناون هیچیان داوای هەڵوەشاندنەوەیان نەکردووە. "  بەهۆی بڵاوبوونەوەی شەپۆلی سێیەمی ڤایرۆسی کۆرۆناوە رێکارەکانی گەشتکردن لە زۆربەی وڵاتان تووند کراون و مەرج بۆ گەشتیاران دانراون کە هەرێمی کوردستانیش مەرجی تایبەت بە خۆی هەیە.  بەڕێوەبەری فڕۆکەخانەی نێودەوڵەتیی هەولێر گوتی: "ئەو خەڵکەی لە دەرەوە دێتە فڕۆکەخانەی هەولێر دەبێت یەکێک لە دوو مەرج جێبەجێ بکات: یەکەم، نابێت پشکنینی کۆرۆناکەی لە ٤٨ کاژێر تێپەڕیبێت. دووەم، ڤاکسینی کۆرۆنای لە خۆی دابێت. "  لەبارەی قسەکردنی کارمەندانی نێو فڕۆکەکانەوە بە زمانی کوردی کە دەگوترێت بە کوردی قسە ناکەن، ئەحمەد هۆشیار گوتی: "ئەو بابەتە بەو شێوەیە نییە. ئەو کۆمپانیایە نێودەوڵەتییە و بەپێی گرێبەستەکەی لەگەڵ حکومەتی هەرێمی کوردستاندا دەبێت خۆی کارمەند دیاری بکات بەو مەرجەی ئینگلیزیزان بن. هەروەها لەسەریشیان مەرجە کە تا سێ ساڵ دوای گرێبەستەکەیان ٥٠ % ی کارمەندەکانیان بکەنە کورد. ئێستا لەو کارمەندانەی لەناو فڕۆکەدا کاردەکەن ١٧٦ کارمەندیان کوردن و بە کوردییش قسە دەکەن. "  بەپێی ئاماری فڕۆکەخانەی نێودەوڵەتیی هەولێر، تاوەکو رۆژی ١ ـی حوزەیرانی ئەمساڵ ٤٩٧ هەزار و ٢٨٣ گەشتیار لە رێگەی فڕۆکەخانەی نێودەوڵەتیی هەولێرەوە گەشتیان کردووە.