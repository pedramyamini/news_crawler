وەزارەتی بەرگریی تورکیا راگەیێندراوێکی لە هەژماری تایبەتی خۆی لە تۆڕی کۆمەڵایەتیی تویتەر بڵاوکردووەتەوە، تێیدا هاتووە، سوپای تورکیا لە ئۆپەراسیۆنە سەربازییەکانی بۆ "خاپوورکردنی لانەی تیرۆریستان" لە هەرێمی کوردستان بەردەوامە و لەو چوارچێوەیەشدا چوار گەریلا لە ناوچەی زاب بیندران و هێرشێکی ئاسمانییان کرایەسەر و بەو هۆیەوە گیانیان لەدەستداوە.  رۆژی دووشەممە ١٢ی تەممووزی ٢٠٢١، ناوەندی راگەیاندن و چاپەمەنیی هەپەگە لە راگەیێندراوێکدا رەتیکردەوە بۆردوومانەکەی تورکیا هیچ زیانێکی بە گەریلا گەیاندبێت. هەپەگە دەشڵێت، کاژێر ٠٥: ٤٥ خولەکی رۆژی ١٢ی تەممووز، ناوچەیەکی زاپ لەلایەن فڕۆکەکانەوە بۆردوومانکرا، بەڵام هیچ زیانێک بەر گەریلا نەکەوت.  هاوکات ناوەندی راگەیاندن و چاپەمەنیی هەپەگە کوژرانی دوو سەربازی سوپای تورکیای لە ناوچەی ئاڤاشین راگەیاند. هەپەگە دەڵێت، کاژێر ٨: ٠٠ی رۆژی ١١ی تەممووز، سەربازەکانی سوپای تورکیا ویستیان هێرش بکەنە سەر تونێلەکانی گەریلا لە ناوچەی ئاڤاشین، بەڵام گەریلا لێی هاتەدەست و لە ئەنجامدا دوو سەرباز کوژران و "داگیرکەرانیش کە گورزی گەورەیان بەرکەوت، بە ناچاری کشانەوە".  سوپای تورکیا لە ٢٣ی مانگی نیسان ئۆپەراسیۆنی چڕنووکی ھەورەبرووسکەی لە سنووری شارۆچکەی کانی ماسێ دەستپێکرد و تاوەکو ئێستا بەردەوامە.  بەگوێرەی ئامارەکانی هەپەگە، لە دەستپێکی ئۆپەراسیۆنەکەوە ٣٨٩ سەربازی تورکیا کوژراون، ٤٧ سەربازی دیکە برینداربوون و ٥٤ گەریلاش گیانیان لەدەستداوە.  لە بەرامبەردا، بەپێی راگەیێندراوەکانی وەزارەتی بەرگریی تورکیا، لە دەستپێکی ئەو ئۆپەراسیۆنەوە ٢٩٣ گەریلا و ١٦ سەربازی تورکیا کوژراون.