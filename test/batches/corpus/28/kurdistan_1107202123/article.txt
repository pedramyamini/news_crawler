رۆژی یەکشەممە ١١ی تەممووزی ٢٠٢١ سەفین دزەیی، بەرپرسى فەرمانگەى پەیوەندییەکانى دەرەوەی هەرێمی کوردستان لەگەڵ رۆبێرت پالادینۆ، کۆنسوڵى گشتیى تازەی ویلایەتە یەکگرتووەکانى ئەمریکا لە هەرێمی کوردستان و رۆب وۆڵەر، کۆنسوڵی گشتیى پێشووی ئەمریکا کۆبووەوە.  بەرپرسى پەیوەندییەکانى دەرەوەی هەرێمی کوردستان ئامادەیى فەرمانگەى پەیوەندیەکانى دەرەوەی نیشاندا بۆ هاوکارى و هەماهەنگی لەپێناو سەرخستنی کارەکانیان و زیاتر پتەوکردنی پەیوەندییەکان لە بوارە جیاجیاکان، هاوکات "سوپاس و پێزانینی حکومەتی هەرێمی کوردستانی ئاراستەی کۆنسوڵی پێشوو کرد کە رۆڵی بەرچاوی هەبوو لە بەرەوپێشبردنی پەیوەندییە دووقۆڵییەکان".  سەفین دزەیی پوختەیەکی لەسەر سیاسەت و تێڕوانینی حکومەتی هەرێمی کوردستان سەبارەت بە دۆخی سیاسیی عێراق، هەڵبژاردنی داهاتووی ئەنجوومەنی نوێنەران، ئاستەنگەکانی بەردەم جێبەجێکردنی رێککەوتننامەی شنگال و ئەو هێرشانەی لەلایەن "گرووپە لە یاسا دەرچووەکان دەکرێنە سەر هێزی هاوپەیمانان لە هەولێر"، خستەڕوو، گوتیشی "بوونى نوێنەرایەتیى دیپلۆماسیى ئەمریکا لە هەرێمى کوردستان بایەخ و گرینگیی خۆی هەیە و هیواخوازین پاڵپشتییەکان وەکو هەمیشە بەردەوامبن، بەتایبەت بۆ یەکخستنەوەی هێزەکانی پێشمەرگە، رووبەڕووبوونەوەی تیرۆریستانی داعش و بەردەوامبوونى هاوپەیمانیى نێودەوڵەتى لە ئۆپەراسیۆنەکانیان".  لە بەرامبەردا و بەپێی راگەیێندراوی فەرمانگەى پەیوەندییەکانى دەرەوەی هەرێمی کوردستان، رۆبەرت پالادینۆ، کۆنسوڵی گشتیی تازەی ئەمریکا گوتی "ئێمە زۆر بە بایەخەوە دەڕوانینە پەیوەندییەکانمان لەگەڵ هەرێمی کوردستان و بەردەوام دەبین لە بەهێزکردنى پەیوەندییەکان لە سەرجەم بوارەکان و هەرێمى کوردستان هاوپەیمانى ستراتیژى ئێمەیە لە ناوچەکە".  کۆنسوڵی گشتیی ئەمریکا گوتووشیەتی "کاتى وەرگرتنى ئەم پۆستە زۆر گرینگ بوو بۆ من بۆ بەهێزترکردنى پەیوەندییەکان و هەماهەنگى لەگەڵ فەرمانگەی پەیوەندییەکان و دامەزراوەکانی حکومەت، ئێمە دەمانەوێت کۆمەڵگەی هەرێمى کوردستان دڵنیابکەینەوە کەوا ئەمریکا بەردەوام دەبێت لە پابەندبوون بۆ بەهێزکردنى هەرێمى کوردستان".