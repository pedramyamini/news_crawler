ئەژی چەتۆ، بەرپرسی راگەیاندنی فەرمانگەی کەشناسی و بوومەلەرزەزانیی باشووری کوردستان بە تۆڕی میدیایی رووداوی راگەیاند، بەهۆی کەمبوونەوەی کاریگەریی نزمە پاڵەپەستۆی وەرزیی هیندی، پلەی گەرما لە باشووری کوردستان دادەبەزێت و ئەمڕۆ پێنجشەممە لە هەولێر بەرزترین پلە ٤٢، لە سلێمانی ٤٣، لە دهۆک ٤١، لە کەرکووک ٤٤ و لە هەڵەبجە ٤٤ دەبێت.  بەپێی پێشبینییەکانی فەرمانگەی کەشناسی و بوومەلەرزەزانیی هەرێمی کوردستان، سبەینێ پلەی گەرما کەمێک بەرزدەبێتەوە و لە هەولێر بەرزترین پلە ٤٤، لە سلێمانی ٤٥، لە دهۆک ٤٣ و لە کەرکووک ٤٦ پلە دەبێت، بەڵام بە پێچەوانەوە لە هەڵەبجە پلەیەک دادەبەزێت و ٤٣ پلە دەبێت.  لەبارەی گۆڕانکارییەکانی کەشوهەوا و کاریگەرییەکانی، ئەژی چەتۆ ئاماژەی بەوە کرد "بەراورد بە گۆڕانکارییەکان، کەشوهەوای هەرێمی کوردستان زۆر ئاساییە و تاوەکو ئێستا پلەی گەرما بەراورد بە ساڵانی پێشوو ئاساییە".