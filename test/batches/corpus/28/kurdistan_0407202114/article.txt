عەبدوڵڵا ئازەربار، بەرپرسی سەربازی کۆمەڵەی شۆڕشگێڕی زەحمەتکێشانی کوردستانی ئێران بە تۆڕی میدیایی رووداوی راگەیاند، چەند رۆژێکە پێشمەرگەکانیان لە سنووری ناحیەی سیدەکان بە هاوئاهەنگی لەگەڵ هێزە ئەمنییەکانی ناوچەکە، خولێکی مەشق و راهێنانی سەربازییان کردووەتەوە، بەڵام ئێوارەی رۆژی شەممە، چەند گەریلایەکی پەکەکە هاتوونەتە نزیک بنکەکان و تەقەیان بە ئاسماندا کردووە.  عەبدوڵڵا ئازەربار گوتی: "دیارە گەریلاکانی پەکەکە ئاگاداری مەشقەکانمان نەبوون، سەرەتا هاتبوون داوایانکرد زیاتر لێیان دووربکەوینەوە، ئێمەش رازیبووین، بەڵام بۆ رۆژی دواتر وەک نیشاندانی هێزی خۆیان، هاتن و تەقەی ئاسمانییان بەسەر بنکەکانماندا کرد و پێشمەرگەکانی ئێمەش وەڵامی تەقەکانیان دایەوە".  ئەو بەرپرسەی کۆمەڵەی شۆڕشگێڕی زەحمەتکێشانی کوردستانی ئێران ئاماژەی بەوەشکرد، ئاڵۆزییەکە زوو چارەسەرکراوە و ئەوانیش لەپێناو ئەوەی شەڕ دروستنەبێت، شوێنی مەشقەکانیان گۆڕیوە.  میدیای نزیک لە پارتی کرێکارانی کوردستان، تائێستا هیچ روونکردنەوەیەکیان لەبارەوە نەبووە.