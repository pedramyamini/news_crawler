موقەدەم هۆگر عەزیز، گوتەبێژی پۆلیسی پارێزگای هەولێر بە (تۆڕی میدیایی رووداو)ی راگەیاند، کاژێر ١١: ٠٠ی شەوی رابردوو پۆلیس ئاگادارکرایەوە لە رووداوێکی کوشتن لە گەڕەکی گەلاوێژ، دوای گەیشتنی پۆلیس بە شوێنەکە، دەرکەوت  باوکێک بە ناوی (ر. ح) کچێکی خۆی کوشتووە.  هۆگر عەزیز گوتی: "دوای رووداوەکە، باوکەکە هەڵاتووە و دادوەریش فەرمانی دەستگیرکردنی بۆ دەرکردووە".  لەبارەی هۆکاری کوشتنەکەش گوتەبێژی پۆلیسی پارێزگای هەولێر ئاماژەی بەوەکرد، تاوەکو لێکۆڵینەوەکان تەواونەبن، بە دروستی هۆکارەکەی نازانرێت، بەڵام وەکو ئەنجامی سەرەتایی، دەرکەوتووە کێشەی خێزانییان هەبووە.  کوشتنی ئەو کچە لە کاتێکدایە، کە دوێنێ یەکشەممە تەرمی ئافرەتێک لە نزیک تونێلی میراوە لە قەزای شەقڵاوە دۆزرایەوە. پۆلیس دەڵێتهێشتا ناسنامەی تەرمەکە دیار نییە، بەڵام بەپێی پشکنینە سەرەتاییەکان دەرکەوتووە، بە ئامێرێکی تیژی وەکو چەقۆ کوژراوە.