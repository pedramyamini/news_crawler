ئەمڕۆ دووشەممە ٢٦ - ٠٧ - ٢٠٢١، لیژنەی بەجینۆسایدناساندنی تاوانەکانی دەستی داعش لە هەرێمی کوردستان بە سەرپەرشتی رێبەر ئەحمەد، وەزیری ناوخۆی حکومەتی هەرێمی کوردستان و ئامادەبوونی وەزیرە پەیوەندیدارەکان کۆبووەوە، لە کۆبوونەوەکە گفتوگۆی لەبارەی دوایین پێشهات و هەوڵەکانی حکومەتی هەرێمی کوردستان لەو بارەیەوە کرا.  دوای کۆبوونەوەکە د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانی هاوبەشدا لەگەڵ د. دیندار زێباری، رێکخەری راسپاردە نێودەوڵەتییەکان، رایگەیاند: "لەو کۆبوونەوەیە باس لە کۆمەڵێک بابەت کرا، یەکێک لەوانە پێکهێنانی دادگەی تایبەتمەند بە بەجینۆسایدناساندنی تاوانەکانی داعش لە عێراق و هەرێمی کوردستان بە تایبەت کە ناوچە کوردستانییەکانی دەرەوەی ئیدارەی هەرێمی کوردستان".  بە گوتەی جووتیار عادل، حکومەتی هەرێمی کوردستان بەردەوامە لە هەوڵەکانی بۆ بەجینۆسایدناساندنی تاوانەکانی داعش، لە هەمان کاتیشدا سوپاسی گەل و حکومەتی بەلجیاکا دەکات لە بەجینۆسایدناساندنی تاوانەکانی داعش و هەموو گەل و حکومەتەکانی بیانی کە لەو هەوڵەدان بۆ بەجینۆسایدناساندنی تاوانەکانی داعش.  جووتیار عادل دەشڵێت: "حکومەتی هەرێمی کوردستان لە هاوئاهەنگیدا دەبێت لەگەڵ لایەنە پەیوەندیدارەکان، چ لەگەڵ حکومەتی فیدراڵی عێراق، چ لەگەڵ رێکخراوەکانی تایبەتمەند وەکو یونیتاد و دۆستەکانی هەرێمی کوردستان، دڵنیای هەموو لایەنەکان دەکات کەوا حکومەت لە هەوڵەکانی سڵ ناکات و بەردەوام دەبێت لە هەوڵەکانی بۆ بە ئەنجام گەیاندنی ئەو ئامانجە سەرەکییە".  هەر لە کۆنگرە رۆژنامەڤانییەکەدا د. دیندار زێباری، رێکخەری راسپاردە نێودەوڵەتییەکان رایگەیاند: "هەرێمی کوردستان هەنگاوی زۆری باشی لەگەڵ یونیتاد و ئەنجوومەنی ئاسایشی نێودەوڵەتی و خودی نەتەوەیەکگرتووەکان لەسەر پرسی بە جینۆسایدناساندنی تاوانەکانی داعش هاویشتووە".  لیژنەی بەجینۆسایدناساندنی تاوانەکانی دەستی داعش بەپێی بڕیاری ئەنجوومەنی وەزیران ژمارەی (٨٠) لە ٢٨ - ١٠ - ٢٠٢٠، بە سەرپەرشتی رێبەر ئەحمەد، وەزیری ناوخۆی حکومەتی هەرێمی کوردستان پێکهێندرا.