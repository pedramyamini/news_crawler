٢١ی ئەم مانگە خۆپیشاندانی خوێندکارانی زانکۆ و پەیمانگەکان لە چەندین شار و شارۆچکەی هەرێمی کوردستان بەڕێوەچوون. بەڵام لە شاری سلێمانی فراوانتربوون و ئاڵۆزییان لێکەوتەوە. سەبارەت بە هۆکاری توندوتیژییەکان، ٢٠ پەرلەمانتار واژۆیان کۆکردووەتەوە و داوای ئامادەبوونی جێگری سەرۆکوەزیران و وەزیری نێوخۆی هەرێمی کوردستان لە پەرلەمان دەکەن.  یەکێک لەو پەرلەمانتارانە دەڵێت، نزیکەی ٣٠٠ خۆپیشاندەر و خوێندکار دەستگیرکراوبوون، چ لە سلێمانی بێت یان هەولێر، دەشڵێت "ئەوانەی هەولێر هەر بە زوویی ئازادکران".  عومەر گوڵپی، ئەندامی پەرلەمانی کوردستان بە تۆڕی میدیایی رووداوی راگەیاند "تۆ کچێکی گەنجی جوانی ئەم وڵاتە دەستگیردەکەیت و ١٠ کاژێر زیندانی دەکەیت، مۆبایلی لێوەردەگریت و دەیپشکنیت، کۆدی مۆبایلەکەی لێوەردەگریت ئەمە بێڕێزییە بە کەسایەتی مرۆڤ. ئەوانەی دەستگیرکراون نزیکەی ٣٠٠ کەس بوون، هەیە شەوێک و هەیە دووشەو و سێ شەو ماونەتەوە. بریندارەکان زۆربوون، بریندار بە گازی فرمێسکڕێژ ژمارەیان زۆر زیاتر بوو، ئەوەی بە گوللە برینداربوون کە هاووڵاتی و قوتابین دوو کەسبوون".  لەبارەی تووندوتیژییەکانی خۆپیشاندانەکانەوە، پەرلەمانی کوردستان، لیژنەکانی مافی مرۆڤ و خوێندنی باڵا و لێژنەی ناوخۆی راسپاردووە بەدواداچوون بکەن.  ئەندامێکی لیژنەکە دەڵێت، سەردانی شاری سلێمانییان کردووە و لەگەڵ پارێزگاری سلێمانی و بەرپرسانی ئەمنی پارێزگاکە کۆبوونەتەوە. دەشڵێت، ٣ کەس لە زینداندا ماونەتەوە خوێندکارنین و داوای ئازادکردنیشیان کردوون بەپێی یاسا.  حیکمەت محەممەد، ئەندامی لیژنەکەی پەرلەمانی کوردستان بە رووداوی راگەیاند "بەپێی ئەو لێکۆڵینەوانەی ئێمە کردوومانن و سەردانمان کردووە و زانیاریمان دەستکەوتووە، رۆژی یەکەم و دووەم خوێندکاران بوون بە شێوەیەکی هێمنانە خۆپیشاندانیان کردووە بۆ ئەوەی مافی خۆیان بەدەستبهێنن، بەڵام رۆژی سێیەم کە جێگەی داخە، دەستی خراپ چووتە نێو خوێندکارانەوە، هەربۆیە گرژی و ئاڵۆزی دروستبووە".  ئەو پەرلەمانتارە گوتیشی، کێشە و گرفتەکانی خوێندکاران و چۆنییەتی چارەسەرکردنیان کردووە بە راپۆرتێک و ئاڕاستەی حکومەتی هەرێمی کوردستانی دەکەن.  خوێندکاران بۆ داواکردنی دەرماڵە، نزیکەی هەفتەیەک لە شەقامەکان بوون. بەهۆی ئاڵۆزییەکانەوە خۆپیشاندانەکان کۆتاییان هاتووە و خوێندکاران دەڵێن، چاوەڕێن حکومەتی هەرێمی کوردستان بڕیاری خەرجکردنی دەرماڵەکانیان بدات. حکومەتی هەرێمی کوردستانیش هیچ بڕیارێکی فەرمی سەبارەت بە دەرماڵە نەداوە.