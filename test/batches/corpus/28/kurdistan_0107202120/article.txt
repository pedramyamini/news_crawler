ماجد سەید ساڵح، جێگری پارێزگاری دهۆک بە تۆڕی میدیایی رووداوی راگەیاند، "لەسەر داوای سەرۆکی حکومەتی هەرێمی کودستان، هەموو لایەک بەهانای خەڵکی زیانمەندی رووداوی ئاگرکەوتنەوەکەی کەمپی شاریاوە هاتن. هەر خێزانێکی زیانبەرکەوتووی ئاگرەکەی کەمپی شاریا ٦٠٠ دۆلار و بەشێک لە پێداویستییەکانی نێو ماڵیان پێدرا".  جێگری پارێزگاری دهۆک کە بە نوێنەرایەتیی پارێزگاری دهۆک لەکاتی دابەشکردنی یارمەتییەکە ئامادەبوو، گوتیشی "فەرمانگەی رێکخراوە ناحکومییەکان، سەر بە ئەنجوومەنی وەزیران، هەستاوە بە راگەیاندنی کەمپینێکی کۆکردنەوەی هاوکاری و تێیدا ٩ رێکخراو بەشدارن. ئەمڕۆ بارزان ئەکرەم مەنتک، سەرۆکی فەرمانگەی رێکخراوە ناحکومییەکان سەردانی دهۆکی کرد و هەر ئەمڕۆ ١٣٦ خێزانی زەرەرمەندی رووداوەکە هاوکاری کران؛ کەمپینەکەش بەردەوامە و هاوکارییەکان بەردەوام دەبن".  کەمپی شاریا لە سنووری سێمێلە و نزیکەی چوار هەزار خێوەتی تێدایە، ١٣ کیلۆمەتر لە باشووری پارێزگای دهۆک دوورە؛ لە ٤ی حوزەیرانی ٢٠٢١ دا ئاگر لە کەمپەکە کەوتەوە.  عەلی تەتەر، پارێزگاری دهۆک لەبارەی قەبارەی زیانە ماددییەکان رایگەیاند، ٣٧٠ خێوەت سووتاون، هەروەها ١٨٤ خێزان و ٩٩٤ کەس هەموو کەلوپەل و سامانیان لەنێوچووە.  رۆژی ١٤ - ٠٦ - ٢٠٢١ و دوای سەردانی بۆ کەمپەکە، ئیڤان فایەق، وەزیری کۆچ و کۆچبەرانی عێراق رایگەیاند "دەستمان بە پێدانی ٥٠٠ هەزار دیناری بەخشش بە ئاوارە ئێزدییە زیانلێکەوتووەکانی کامپی شاریا لە پارێزگای دهۆک کرد".  وەزیری کۆچ و کۆچبەرانی عێراق گوتیشی "بەخششەکە کە لیژنەی بەرپرسی بەدواداچوونی بابەتەکە دابەشیکرد، درایە ١٣٦ خێزانی ئاوارە".