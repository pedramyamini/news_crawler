خەدیجە ئای یەکێکە لەو دایکانەی کە لەبەردەم بارەگای هەدەپەیە و دەڵێت "من تا کچەکەم وەرنەگرمەوە لێرە هەڵناستم، تاکۆتایی درێژە بە مانگرتنەکەم دەدەم. کچەکەمم لە هەدەپە دەوێ. چونکە هەدەپە کچەکەمی چەواشە کرد".  دایکانی شەممەش، دایکانی رۆڵە بێسەروشوێنەکان و بەشێکیشیان رۆڵەکانیان بەشێوەی تەمومژاوی کوژراون. ئەوان لە ٢٧ی ئایاری ١٩٩٥ ـەوە هەموو رۆژانی شەممەیەک گردبووەیان دەکرد و داوای چارەنووسی رۆڵەکانیان لە حکومەت دەکرد.  بەشێکیان دەڵێن، بێسەروشوینبوونی رۆڵەکانیان پلان بۆ داڕێژرابووە، بەڵام حکومەتی تورکیا گردبوونەوەی لە دایکانی شەممە قەدەخە کردووە و بە نایاسایی دەزانێت، ئێستا ٤٦ کەس لە خۆپێشاندەرانی دایکانی شەممە دراونەتە دادگا. ئەمە ناڕەزایی ئۆپۆزسیۆنی لێکەوتووەتەوە.  توغچە دویگو کۆکساڵ، نوێنەری بارۆی ئیستەنبووڵ دەڵێت "بە ناوی بارۆی ئیستەنبووڵ و وەکو نوێنەری مافی مرۆڤ لێرەین بۆ ئەوەی داواکاریی خۆمان ئاراستەی حکومەت بکەین. داوادەکەین پرۆسەی دادگاییکردنەکە بەشێوەیەکی دادپەروەرانە بەڕێوەبچێت. هاوکات ئێمە چاودێریی ئەو خۆپێشاندان و رێپێوانە ئاشتیانە دەکەین، کە دایکانی شەممە دەیکەن".  پارتی دیموکراتی گەلان (هەدەپە) پشتیوانیی بەردەوامی دایکانی شەممە دەکات و رەخنە لە دەوڵەت دەگرێت بەوەی دۆسیەی کوژرانی رۆڵەکانیان تائێستا تەمومژاوییە.  سەلاحەدین دەمیرتاش حوزەیرانی ئەمساڵ هۆنراوەیەکی بۆ دایکانی شەممە نووسی و ئاوازیشی بۆ دانا کە کرایە گۆرانی و دەنگدانەوەی هەبوو.