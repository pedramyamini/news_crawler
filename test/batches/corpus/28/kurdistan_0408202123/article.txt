ئایدن مەعرووف ئەم قسانەی لە وەڵامی باڵیۆزی تورکیا کرد لە ئەنقەرە. باڵیۆزی تورکیا لە بەغدا لە هەڤپەیڤینێکی تایبەتی لەگەڵ تۆڕی میدیایی رووداو، گلەیی لە مافی پێکهاتەی تورکمان لە عێراق و هەرێمی کوردستان کرد. عەلی رەزا گونەی پێیوایە یەک وەزیر بۆ تورکمان لە کابینەی حکومەتی هەرێمی کوردستان بەس نییە و زوڵمیان لێدەکرێت.   ئەندامێکی مەکتەبی سیاسیی رەوتی حیکمە رەخنە لە باڵیۆزی تورکیا دەگرێت و دەڵێت تورکیا بۆی نییە قسە لەسەر مافی پێکهاتەکانی عێراق بکات و ئەوەی لە دەستووردا هەیە مافیان دراوە.  رەحیم عەبود، ئەندامی مەکتەبی سیاسیی رەوتی حیکمە گوتی: "دەستوەردان و قسەکردنی لەسەر مافی پێکهاتەکان پەیوەندیی بە تورکیای دراوسێیەوە نییە، هێندەی پەیوەستە بەگەل و حکومەتی عێراق. لە پرۆسەی سیاسیی عێراقدا جەخت لەوەکراوەتەوە پێکهاتەی تورکمان پێکهاتەیەکی بەڕێزە. ماف و ئەرکی سەرشانی خۆی هەیە. عێراق درک بەوە دەکات، تورکمان بەشێکی نەبڕاوەیە لە جەستەی گەلی عێراق و یەکێکە لە پێکهاتە رەسەنەکانی عێراق. هەموو مافێکی سیاسیی و مەدەنییان بەدڵنیاییەوە پارێزراوە. بۆیە پێویستمان بەهیچ کەسێک نییە لەبارەی تورکمان ئامۆژگاریمان بکات یان رێنیشاندەرمان بێت".   تورکمان سێیەم پێکهاتە رەسەنی عێراق و دووەمە لە هەرێمی کوردستان. کۆی گشتیی ژمارەی دانیشتووانیان لە نێوان ٣ - ٣.٥ ملیۆن کەس دەبێت و لە هەرێمی کوردستانیش جگە لە کەرکووک نزیکەی نیو ملیۆن کەس دەبن. هەروەها ٧٠ % ی تورکمانەکان لە دەرەوەی ئیدارەی هەرێمی کوردستانن و لە سنووری ماددەی ١٤٠ دان.   ئایدن مەعرووف وەزیری هەرێم بۆ کاروباری پێکهاتەکان لە حکومەتی هەرێمی کوردستان، کە هاوکات ئەندامی مەکتەبی سیاسیی بەرەی تورکمانیی عێراقە، پێچەوانەی قسەی باڵیۆزی تورکیا لە بەغدا پێیوایە، تورکمان لە هەرێمی کوردستان زوڵمیان لێنەکراوە و لە سەرۆکایەتیی پەرلەمان و حکومەت و تاوەکو ئاستی ئەنجوومەنی پارێزگاریش بەشدارن لە حوکمڕانیدا.   رۆژی ١٢ی کانوونی دووەمی ٢٠٢٠ پەرلەمانی کوردستان لە دانیشتنی ژمارە ١٣ی ئاسایی خۆیدا پرۆژە بڕیاری  "بۆنە فەرمییەکانی نەتەوەی تورکمان"ی خستە دەنگدان، بە دەنگی ٧٣ پەرلەمانتار پەسند کرا و بە فەرمی رۆژی ٢٥ی شوباتی هەموو ساڵێک بە رۆژی رۆژنامەگەریی تورکمانی ناسێندرا.   هەروەها ١٧ی تشرینی دووەم، ساڵیادی کردنەوەی قوتابخانە تورکمانییەکانە لە هەولێر و کفری، بە رۆژی زمان و کولتووری تورکمانی دادەنرێت.