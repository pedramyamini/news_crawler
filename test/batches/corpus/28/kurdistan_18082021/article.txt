رۆژی سێشەممە ١٨ - ٠٨ - ٢٠٢١ لە تۆپبارانێک لە دەوروبەر و ناو شارۆچکەی زڕگانی سەر بە پارێزگای حەسەکە لە رۆژئاوای کوردستان دوو کەس گیانیان لە دەستدا و ١٦ ـی دیکەش بریندار بوون. ئارام حەنا، گوتەبێژی هەسەدە بە تۆڕی میدیایی رووداوی راگەیاند، بەردەوام وەڵامی هێرشەکان دەدەنەوە و ناهێڵن ئارامیی ناوچەکەیان تێکبچێت.  جیهان عامر، بەڕێوەبەری مانگی سوور لە تلتەمر لە کاتی بەشداریکردن لە بوولتەنی کاژێر ٠٨: ٠٠ ـی تەلەڤزیۆنی رووداو رایگەیاند، "بە چەکی قورس هێرشکراوەتە سەر شارۆچکەی زڕگان کە خەڵکی سڤیلی تێدا نیشتەجێن. "  بەپێی زانیارییەکانی بارزان فەرمان، پەیامنێری رووداو، ئەو دوو کەسەی لە تۆپبارانەکە گیانیان لەدەستدا، یەکێکیان ژنێکی ٤٥ ساڵانە بە ناوی نەدوا کە بە بنەچە عەرەبە و، یەکێکی دیکەیان منداڵێکی کوردە.  لە تۆپبارانەکە ١٦ کەس بریندار بوون کە بەشێکی زۆریان بە بنەچە کوردن و دوای هێرشەکە گەیێندرانە نەخۆشخانەیەک لە دێربسی، شەش لە بریندارەکان دۆخی تەندروستییان سەخت بووە و رەوانەی نەخۆشخانەی گەل لە حەسەکە کراون، هەروەها هەشتی دیکەیان رەوانەی نەخۆشخانەیەک لە قامشلۆ کراون.     لەبارەی ناسنامەی پێنج لە بریندارەکان، پەیامنێری رووداو دەڵێت، مەحموود عەلۆ تەمەنی ساڵ و نیوێکە، داود دەروێش تەمەنی ٦٠ ساڵانە، نەریمان دەروێش کچی داود دەروێشە و تەمەنی ٣٠ ساڵە، عەبدوڵڵا یوسف تەمەنی هەشت مانگە و فەهیما عەلۆ تەمەنی ٤٥ بۆ ٥٠ ساڵانە.  فەرحان عیسا، پەرستارێک لە نەخۆشخانەی گەل لە حەسەکە بە تۆڕی میدیایی رووداوی راگەیاند، شەوی رابردوو "کاژێر ٢٢: ٠٠ یەکەم بریندار گەیێندرایە نەخۆشخانەکەمان و پێویستی بە نەشتەرگەری هەبوو و نەشتەرگەریمان بۆ کرد. " هەروەها دەشڵێت، "ئەوانەی گەیێندرانە نەخۆشخانە سنگ، چاو و دەستیان بریندار بوون".