گوندی سرێشمەی خەلیفان کە سەر بە قەزای سۆرانە لە پارێزگای هەولێر، نزیکەی هەزار ماڵی تێدا دەژین و نیوەی زیاتری خێزانەکان قوربانیان کردووە.  ئیسماعیل حەسەن، فەرمانبەری کشتوکاڵ بە رووداوی راگەیاند: "کاژێر پێنجی بەیانی هەڵساوین و ئاژەڵەکە دەکوژین، بیسمیلا دەکەین و دەیکەینە قوربانی بۆ نەفەرێکی ماڵ و ناوی ئەوانی دیکەش دەهێنین با خێرەکەی بۆ هەموان دابەش بێت".  دوای ئامادەکردنی گۆشتەکە و جیاکردنەوەی نەرمە و ئێسقان، هەموو ئەو ماڵانەی قوربانییانکردووە گۆشتەکەی لە شوێنێک کۆدەکەنەوە. پێشتر سەرژمێری گوندیان کردوە (٨٩١) خێزانە و (٥٩٨) ماڵ قوربانییان کردووە.  فەرهەنگ ئەحمەد، دووکاندارێکی گوندەکە دەڵێت: "هەموو ماڵێک ئەمساڵ لە دە کیلۆیەک زیاتر گۆشتی بەردەکەوێت. ماشاڵڵا ئاژەڵەکان قەڵەو بوونەو گۆشتێکی زۆر کۆبووەتەوە".  زیاتر لە شەش تۆن گۆشت کۆبووەتەوە، پرۆسەی دابەشکردن دەستپێدەکات و هەموو ماڵێک بەشە قوربانیی بۆ دەبردرێت.  مەجید نەجات، دانیشتوویەکی گوندەکە دەڵێت: "من بزنێکم کڕی کە ١٧ کیلۆ بوو بڕێکم بۆخۆم گێرایەوە و نزیکەی ١٠ کیلۆم هێناوەتە نێو قوربانییەکە و رەنگە ١١ کیلۆم بەرکەوێ زیاتر لە گۆشتەکەی خۆم".  قوربانیکردن لای خەڵکی ئەم گوندە پیرۆزییەکی گەورەیە، تەنانەت واباوە لێرە ئەو کەسانەی بەشی کڕینی ئاژەڵ پارەی هەبێت قوربانیکردن لەسەری دەبێتە ئەرکێکی ئایینی.  عەبدولقادر ئەحمەد،  قوتابی ماستەر لە یاسای ئیسلامی بە رووداوی راگەیاند: "خوای گەورە ئەمری بە پێغەمبەرمان کردووە (د. خ) کە دوای نوێژ بچێت قوربانی بکات و هەموو مەزهەبەکان قوربانیکردن بە واجب دەزانن".  ژمارەیەک گەنجی گوندەکە چەند رۆژێک پێش قوربانیکردن پرۆسەکە دەگرنە ئەستۆ، جگە لە کۆکردنەوە و دابەشکردنی گۆشتەکە، پاشماوەی ئاژەڵەکانیش لە شوێنێک کۆدەکەنەوە و لە نێوی دەبەن و نایەڵن ژینگەی گوندەکەیان پیس بکات.