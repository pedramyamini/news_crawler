سامان بەرزنجی، وەزیری تەندروستیی هەرێمی کوردستان دەڵێت، بەراورد بە مانگی رابردوو، دۆخەکە مەترسیدارە، تووشبوون و مردن لە بەرزبوونەوەدایە.  دکتۆر سامان بەرزنجی دەڵێت: رێژەی پشكنینە پۆزەتیڤەکان کە رۆژانە دەکرێن لە ٥ % ـەوە بۆ ١٥ % زیادیکردووە و دەشڵێت، مردنیش لە بەرزبوونەوەدایە.  دکتۆر یاد نەقشبەندی، گوتەبێژی تەندروستیی سلێمانیش بە تۆڕی میدیایی رووداوی گوت: زۆربەی ئەوانەی سەردانی نەخۆشخانە دەکەن تەندروستیان ناجێگرە، نەخۆشخانەکانی کۆرۆنا لە پڕبوون نزیکبوونەتەوە.  نەخۆشخانەی فریاکەوتنی رۆژئاوای هەولێر، لە ١٥٠ تەخت پێکهاتووە و ١٧ هۆڵی نەشتەرگەری تێدایە، بەڵام بەهۆی زیادبوونی ژمارەی تووشبووانی کۆرناوە جارێکی بەڕووی تووشبووانی کۆرۆنادا کرایەوە. دکتۆر بژار موسا، "گوتەبێژی تەندروستیی هەولێریش بە تۆڕی میدیایی رووداوی گوت، بەهۆی زیادبوونی ژمارەی تووشبووانەوە لە هەوڵداین قەرەوێڵەی زیاتر بۆ تووشبووانی کۆرۆنا لە نەخۆشخانەکان دابین بکەین".  تەندروستیی کەرکووک هۆشداریدەدات دۆخەکە بەم جۆرە بەردەوام بێت، کەرتی تەندروستی دادەڕمێت؛ کۆی تووشبووانی کۆرۆنا لەو پارێزگایە گەیشتووەتە سەروو ٥٣ هەزار کەس و ژمارەی ئەوانەشی گیانیان لەدەستداوە هەزار کەسی تێپەڕاندووە.  لە ٢٤ کاژێری رابردوویشدا ١٦٨ کەس لە کەرکووک تووشی کۆرۆنا بوون و شەش کەس گیانیان لەدەستداوە. دکتۆر نەبیل حەمدی بوشناق، بەڕێوەبەری تەندروستیی کەرکووک، "ژمارەی ناسرووشتیی تووشبووان بە کۆرۆنا لە نەخۆشخانە دەخەوێنرێن، ئەو نەخۆشخانانەی بۆ کۆرۆنا تەرخانکراون بە تەواوی پڕبوون، دوێنێ زەنگی ئاگادارکردنەوەمان لێدا و راگەیێندراوێکیان بە زمانێکی تووند بۆ هاووڵاتیانی خۆشەویست بڵاوکردەوە بۆ ئەوەی پابەندی رێکارەکانی خۆپارێزی بن؛ ئێمە لە وڵاتێکی پێشکەوتوو نین وەکو ئەمریکا و بەریتانیا و وڵاتانی دیکە و نزیکین لە لەدەستدانی کۆنتڕۆڵ بەسەر ئەم دۆخەدا. ئێمە لە کەرکووک تواناکانمان مامناوەندین؛ ئۆکسجینی کۆگاکراو لە دوێنێوە دابەزیوە، نرخی دەرمانیش بۆ چارەسەری کۆرۆنا زۆر گرانە. "  تاوەکو ئێستا لە هەرێمی کوردستان ٢٠٩ هەزار و ٢٢٠ کەس تووشی کۆرۆنا بوون، لەو ژمارەیە چوار هەزار و ٦٤٨ تووشبوو مردوون و ١٨٩ هەزار و ٤٨١ تووشبوو چاکبوونەتەوە، هاوکات ١٥ هەزار و ٩١ تووشبووش چارەسەر وەردەگرن.  بەپێی ئاماری تووشبووانی کۆرۆنا کاتێک بەراورد بە ژمارەی دانیشتووان بکەین، دەردەکەوێت لە هەر ٢٨ کەسێک یەکێک تووشی کۆرۆنا بووە.  لە دهۆک و هەڵەبجە و گەرمیان و راپەڕینیش دۆخی تووشبووان لە شارەکانی هەولێر و سلێمانی و کەرکووک باشتر نییە.