د. بورهان عومەر، لێپرسراوی هۆبەی كوشتارگەكان لە بەڕێوەبەرایەتیی ڤێتێرنەریی سلێمانی لە میانی بەشداریکردن لە بووڵتەنی هەواڵەکانی کاژێر ١٦: ٠٠ ـی رووداو ئاماژەی بەوە کرد، "دڵنیایی دەدەین بە هاونیشتمانیان کە ئێستا هیچ نەخۆشییەکی مەترسیدار و گواستراوە لەنێو ئاژەڵاندا نییە، مانگی رابردووش بڕی نۆ تۆن و ٤٥٠ کیلۆگرام گۆشتی ناتەندروست لەنێوبراوە. "  بە گوتەی دکتۆر بورهان عومەر، "ئەو گۆشتەی لەنێوبراوە لەڕووی تەندروستی و بەهای خۆراكی شیاونەبوون بۆ بەكارهێنان. " دەشڵێت، "ئەو بڕە گۆشتە بەڕێگەی زانستی لەنێوبراون. "  لێپرسراوی هۆبەی كوشتارگەكان لەبارەی ئەو ئەژەڵانەی دەرمان و چارەسەر وەردەگرن ئاماژەی بەوەکرد، پێویستە وەرگرتن و پێدانی دەرمان و چارەسەر لەلایەن پزیشکی ڤێتێرنەری بێت بۆ ئەوەی زیانی نەبێت و دەشڵێت، ئەو ئاژەڵانەی ڤاکسین وەردەگرن نابێت تا چەند رۆژێک گۆشتەکەیان بخورێت.  لەبارەی ئەو گۆشتانەی لەسەر شەقامەکان دەفرۆشرێن، بورهان عومەر دەڵێت، "سەربڕینی ئاژەڵ لە دەرەوەی کوشتارگەکان قەدەخە کراوە و داوای لە هاونیشتمانیان کرد خۆیان لە کڕینی ئەو گۆشتانە بەدووربگرن. "  هاوکات هەر ئەمڕۆ كوشتارگەی نوێی سلێمانی رایگەیاند، لەماوەی كاركردنی ستافی پزیشكی كوشتارگە بۆ مانگی حوزەیران، نۆ تۆن و ٤٥٠ كیلۆ گۆشت رەتكراوەتەوە و نەیانهێشتووە ببرێتە بازاڕەکان و ساخبکرێنەوە.  دکتۆر بورهان عومەر دەڵێت، جۆرەها نەخۆشی لەنێو ئاژەڵاندا هەن، بەشێک لەو نەخۆشییانەش بۆ مرۆڤ دەگوێزرێنەوە، "بەڵام ئێستا هیچ جۆرە نەخۆشییەک نییە لەنێو ئاژەڵان کە مەترسیدار بێت بۆسەر مرۆڤ لە سنووری سلێمانی و هەرێمی کوردستان. تەنیا نەخۆشییە باوەکان هەن. "  ئەو پزیشکە دەڵێت، ئەو ئاژەڵانەی گومانیان لێدەکرێت، دوای سەربڕینیشیان پشکنینی دیکە بۆ گۆشتەکەیان دەکرێت. لەبارەی کاریگەریی پێکوتە و ڤاکسینی تایبەت بە نەخۆشییەکانی ئاژەڵان، دکتۆر بورهان گوتی، "ناتوانین بڵێین پێکوتەیەک یان دەرمانێک کاریگەری لەسەر ئاژەڵ هەیە، بەڵکو شێوازی کوتانەکە و ماوەی مانەوەی لە لەشی ئاژەڵەکەدا کاریگەریی دەبێت. "  بەشێک لە ئاژەڵدارەکان خۆیان ئاژەڵەکانیان دەکوتن، دکتۆر بورهان گوتی، نۆڕینگەکان ئاگادارکراونەتەوە کە دەرمان نەدەن بە خاوەن ئاژەڵەکان، "دەبێت لەلایەن پزیشکی ڤێتێرنەرییەوە دەرمانەکان بۆ ئاژەڵەکان بەکاربهێندرێت. " ئەوەشی گوت "بەداخەوە هەندێک لە خاوەنی ئاژەڵەکان بە دەستی خۆیان ئەوە دەکەن، ئەوەش هەندێکجار کاریگەریی خراپی دەبێت، بۆنموونە لەبری ئەوەی لە پێستی بدات، لە گۆشتی دەدات یان لە دەماری دەدات و ئەو ئاژەڵە تووشی شەلەل دەبێت. "  لێپرسراوی هۆبەی كوشتارگەكان دەشڵێت، ئەو ستافەی لە کوشتارگەی نوێی سلێمانی کاردەکەن، رێگە بە هیچ گۆشتێکی خراپ نادەن بکەوێتە بازاڕەوە. ئەو گوتیشی "ئەوەی لەنێوبراوە هەمووی گۆشت نییە، بەشێکی ئۆرگانەکانی لەشی ئاژەڵەکەیە، وەکو سی و جگەر و گورچیلەکانی. "