بڕیارە ٢٢٥ كامێرای تیژڕۆیی لە سنووری سلێمانی دابنرێن، ئێستاش دەنگۆی ئەوە هەیە کە ئەو كامێرانە بە كەرتی تایبەت بدرێن.  ئەسعەد مەلا کەریم، گوتەبێژی بەڕێوەبەرایەتیی هاتووچۆی هەرێمی کوردستان بە رووداوی راگەیاند، "بەپێی زانیارییەكانمان ئەو كامێرانە تەنیا جێگیركردنەكەی لەلایەن بەڵێندەرێكەوە دەبێت، واتە بە گشتی بە كەرتی تایبەت نادرێت".  ئەمەش لەکاتێکدایە، پێشتر عەلی حەمە ساڵح، ئەندامی پەرلەمانی كوردستان رایگەیاندبوو، "لە سەرەتادا کامێرای هاتووچۆی پارێزگای سلێمانی و دواتر هەموو کوردستان دەدرێتە کەرتی تایبەت".  بە گوتەی ئەو پەرلەمانتارە، تێچووی دانانی ئەو ٢٢٥ کامێرایەی تایبەت بە تیژڕۆیی ئۆتۆمبێل، "تێچووەکەی ٥٣ ملیار دینارە، ٨٠ % ی داهاتەکەی بۆ کۆمپانیایەکە و ٢٠ % یشی بۆ حکومەتە تاوەکو ئەوکاتەی کۆمپانیاکە کۆی پرۆژەکە دەردەهێنێتەوە، دواتر ئەم رێژەیە پێچەوانە دەبێتەوە".