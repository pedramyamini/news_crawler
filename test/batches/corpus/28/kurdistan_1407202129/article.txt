نەوزاد شێخ کامیل، بەڕێوەبەری گشتیی بازرگانی لە وەزارەتی بازرگانی و پیشەسازیی هەرێمی کوردستان بە تۆڕی میدیایی رووداوی گوت، "ئەوەی هاتووە بڕی یەکەمی چەکی پارەی گەنمی ئەمساڵی جووتیارانە و دوای پشووەکانی جەژنی قوربان دەست بە دابەشکردنی دەکرێت".  نەوزاد شێخ کامیل گوتی، بڕی پارەکە بۆ پارێزگاکانی هەرێمی کوردستان بەم جۆرەیە:  هەولێر: یەک ملیار و پێنج سەد ملیۆن دینار.  سلێمانی: دوو ملیار و پێنج سەد ملیۆن دینار.  بڕیارە لە ساڵی ٢٠٢١ حکومەتی عێراق بڕی ٣٧٥ هەزار تۆن گەنمی جووتیارانی هەرێمی کوردستان وەربگرێت کە پرۆسەی وەرگرتنەکە هێشتا لە سایلۆکاندا بەردەوامە و تاوەکو ئێستا بە قسەی بەڕێوەبەری گشتیی بازرگانی، رێژەی ٣٠ % ی ئەو بڕە رادەستکراوە.  بۆ ئەمساڵ حکومەتی عێراق بڕیاریدا بۆ هەر تۆنێک گەنمی پلەیەک بڕی ٥٦٠ هەزار دینار، پلە دوو بڕی ٤٧٠ هەزار دینار و پلە سێ بڕی ٤٢٠ هەزار دینار بە جووتیاران بدات.