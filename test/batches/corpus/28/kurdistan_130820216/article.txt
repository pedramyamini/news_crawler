ئەوەی لە سەرەتای ڤیدیۆکە دەردەکەوێت رووباری زەندانە لە دەشتەهێرتی سنووری شارۆچکەی پیرانی بارزان، خەریکە ئاوی رووبارەکە بەشی ژیانی زیندەوەرە ئاوییەکان نامێنێت. لە چەند شوێنێکی رووباردا گۆم دروستبوون و ماسی و زیندەوەرانی دیکەی لێی کۆبوونەتەوە. بەپێی ئەوەی خەڵکی ناوچەکە باسی دەکەن، کەسیان بیریان نایەت کە ئاستی ئاوی رووبارەکە هێندە کەمبووبێت.  شەهرام باڵەکی، فەرمانبەرێکە و دەڵێت، هیچ ساڵێک رووبارەکان بەو جۆرە ئاستی ئاویان کەم نەبووە، هۆکارەکەشی وشکەساڵییە و گیانی ماسییەکان کەوتووەتە مەترسییەوە و لەو گۆمانە کۆبوونەتەوە کە ئاویان تێدا ماوە.  سەرچاوەی ئاوی رووبارەکە کانیاوەکانن، ئاستی کانیاوەکانیش بە رادەیەک دابەزیون رێرەوی ژمارەیەک لە رووبارەکانی سنووری بارزان و برادۆست لە چەند شوێنێک پچڕاون، لە سەر رووبارەکاندا کارگەکانی چەو و لم رێرەوی رووبارەکانیان گۆڕیوە، لە چەند شوێنێکیشدا بۆ ئاودێری ئاوەکان گلدراونەتەوە.   سەفین بارزانی، بەرپرسی هێزەکانی ژینگەی مێرگەسۆر دەڵێت، "بێگومان بەدواداچوونی بۆ دەکەین و هەوڵ دەدەین ئاوەکانی ئاودێری و کارگەکانی چەو و لم لە رووبارەکان بکرێتەوە و نابێت ئەو ماسییانە لە نێوبچن".  رووبارەکان لەسەر سنوورەکانی نێوان باکوور و باشووری کوردستان سەرچاوە دەگرن و دەڕژێنە رووباری باڵاکیان و دواتریش زێی گەورە، بە درێژایی رووبارەکان لە دەیان شوێندا کەمئاوی خەریکە زیندەوەرە ئاوییەکان لە ئۆکسجینی تواوە و خۆراک بێبەش دەکات.