دەشتی عەبدوڵڵا، سەرپەرشتیاری بەنزینخانەیە و دەڵێت، "بەنزینی ئێمە بەنزینی کارە بە ٦٤٠ وەری دەگرین بە ٦٦٠ دیناریش دەیفرۆشین، بەنزینی نێوخۆییە لە کۆمپانیای ئەکوایزەر وەری دەگرین و دابەشی دەکەین. "  لە مانگی شوباتی ئەمساڵەوە بەرزبوونەوەی نرخی بەنزین لە بەنزینخانەکانی هەرێمی کوردستان دەستیپێکردووە، بەجۆرێک لیترێک بەنزینی نۆرماڵ گەیشتبووە ٧٥٠ بۆ ٨٠٠ دینار، بەڵام ئێستا لە ٢٧ بەنزینخانە نرخی لیترێک بەنزین ٧٠ بۆ ١٠٠ دینار دابەزێندراوە.  نەبەز محەممەد، شۆفێرە و دەڵێت، "بەنزینەکە کوالێتیی باشە، گاریگەری لەسەر ئۆتۆمبێل دروست ناکات، لەچاو بەنزینی سوپەر و موحەسەنی هەندێک شوێن باشترە. "  تەلعەت عەبدوڵڵاش شۆفێرێکی دیکەیە و دەڵێت، تاڕادەیەک باشە، "بەڵام هێشتا بۆ خەڵکی هەژار زۆرە، ئەمڕۆ نرخەکەی بە ٦٦٠ دینارە باشە، بەڵام باشترە نرخەکە کەمتر ببێتەوە. "  کەمکردنەوەی نرخی بەنزین لە بەشێک لە بەنزینخانەکان، گرانتربوونی نرخی لای ئەو بەنزینخانانە لێکەوتووەتەوە کە بەنزینی هاوردەکراو دەفرۆشن.  محەممە عومەر، سەرپەرشتیاری بەنزینخانەیە و دەڵێت، " ٥٠ % بازاڕمان کەمیکردووە، بەهۆی ئەوەی کە بەنزین لە بەشێک لە بەنزینخانەکان نرخەکەی کەمکراوەتەوە، بازاڕمان نەماوە، ئەوەی سەردانیشمان دەکات بەنزینی سوپەر و موحەسەن تێدەکات. "  بڕیارە وەزارەتی سامانە سرووشتییەکان ئەو باجە ٢٥ دۆلارییە کەمبکاتەوە کە بۆ هاوردەکردنی هەر تۆنێک بەنزینی داناوە لە بەرامبەر ئەوەدا داوایان لە بازرگانانی بەنزین کردووە کە بەنزینی کوالێتی باش هاوردە بکەن.  نەبەز عەبدولحەمید، قایمقامی هەولێرە و بە تۆڕی میدیایی رووداوی راگەیاند، "هەنگاوەی دیکەش بە دڵنیاییەوە لەلایەن حکومەتەوە دەبێت، بە ئێمە گوتراوە ئەو ٢٥ دۆلارەی وەکو باج وەردەگیرێت، هەڵدەگیرێت. ئەو رێگەیانەی داخرابوون بۆ هاوردەکردنی بەنزین دەکرێنەوە، بەڵام بە رێنمایی تووند، ئەمەش بە دڵنیاییەوە بەنزین هەرزان دەبێت و نرخی جێگیر دەبێت. "  بەپێی ئامارەکانی وەزارەتی سامانە سرووشتییەکان، هەرێمی کوردستان رۆژانە پێویستی بە شەش ملیۆن لیتر بەنزینە، لەکاتێکدا پاڵاوگەکانی ناوخۆ رۆژانە کەمتر لە دوو ملیۆن لیتر بەنزین بەرهەمدەهێنن.