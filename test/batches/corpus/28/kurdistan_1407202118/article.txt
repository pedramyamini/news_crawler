دوایین رووداو ئێوارەی رۆژی یەکشەممە ١١ - ٧ - ٢٠٢١ لە گەڕەکی مووسکی ئەو شارە روویدا و دوو کچی تەمەن ٩ و ١٦ ساڵان رفێندران. ئەوان بۆ بەیانییەکەی لە بازاڕی میوەی تاران دۆزرانەوە و پۆلیسی شارەکە دەڵێت، رووداوەکە رفاندن نەبووە، بەڵام خەڵکی زیاتر نیگەران کردووە.  یەکشەممەی رابردوو هەواڵی رفاندنی ٢ کچی مەریوانی، هەموو میدیاکانی ئێران و رۆژهەڵاتی کوردستانی تەنی. کاژێر ١٩: ٠٠ ـی ئێوارەی یەکشەممە بەکاتی مەریوان ئۆتۆمبێلێکی بیجۆ دەچێتە گەڕەکی مووسکی مەریوان و کچێکی تەمەن ٩ ساڵ بەناوی سەوگەند سراجەدینی کە خەریکی یاریکردن بووە دەخەنە نێو سندووقی ئۆتۆمبێلەکە، لەو کاتەدا هەستی نیکڕەوش کە تەمەنی نزیکەی ١٦ ساڵە و لەگەڵ سەوگەند خاڵۆزا و پوورزا بوون، هەوڵی رزگارکردنی دەدات، بەڵام ئەویش  لەگەڵ خۆیان دەبەن.  شەهرام نیکڕەوش باوکی هەستی بە تۆڕی میدیایی رووداوی راگەیاندم کێشەی لەگەڵ کەس نەبووە، رفاندنی دوو کچەکە شۆکی کردووە. شۆکەکە کۆمەڵگەی مەریوانیشی گرتەوە و هەرزوو خەڵکی ئەو شارەی بەڕێخست بەرەو ماڵی رفێندراوان کە بە هەموو جۆرێک یارمەتی خێزانەکانییان بدەن.  دوای ئەوەی پۆلیسی مەریوان لە رووداوەکە ئاگادار دەکرێتەوە، هەوڵەکان بۆ دۆزینەوەی رفێنراوان دەستپێدەکات. بە گوتەی خێزانی رفێنراوان، رفێنەرەکان رۆژی دوایی کە زانیویانە هێزە ئەمنییەکان بەدوایاندا دەگەڕێن، هەردوو کچەکەیان لە بازاڕی میوەی تاران ئازاد کردوون. منداڵەکانیش تەلەفۆنیان بۆ کەسوکاریان کردووە. پۆلیسی مەریوان دوو رۆژ دوای رووداوەکە، رایگەیاند؛ دۆسیەکە رفاندن نەبووە، بەڵام چەند منداڵێک ئاگایان لە رووداوەکە بووە و لەو ساتەوە، ترس و دڵەڕاوکێ هەموو گەڕەکی مووسکی گرتووەتەوە.  هەرچەندە هیچ ئامارێکی فەرمی سەبارەت بە رفاندنی منداڵان لە رۆژهەڵاتی کوردستان نییە، بەڵام خەڵکی مەریوان دەڵێن؛ ئەمساڵ تائێستا ٤ منداڵ لەو شارە رفێندراون.