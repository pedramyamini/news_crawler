کاروان فەقێ محەممەد، پیشەوەر تەنیا ساڵیانەی ئۆتۆمبێلە ئۆپڵەکەی لە خاوەنی پێشوەوە کردووەتە ناوی خۆیەوە، ئەو دەڵێت "ئۆتۆمبێلێکی ئۆپڵی کادێت ژمارە کەرکووکم کڕیوە، نزیکەی دوو ساڵ و نیوە بەدوای ژمارەکەیەوەم بۆ بەناوکردن، ئەمڕۆ بەیانی، ئەمڕۆ بەیانیت پێدەکەن، دوو ساڵ و نیوە ئەمڕۆ پسوڵەکەیان پێداوم".  جگە لە کاروان، بەشێکی زۆری هاونیشتمانیان کێشەی درەنگکەوتنی مامەڵەکانیان هەیە لە هاتووچۆی کەرکووک. سەهەند غەفووریش، کە مۆڵەتی شۆفێرییەکەی ونکردبوو، زیاتر لە دوو مانگە بە رێگەی هاتووچۆوەیە و هیچی بە هیچ نەکردووە.  سەهەند غەفور، فەرمانبەر دەڵێت "دوو مانگ زیاترە خەریک مامەڵەی ونکردنی مۆڵەتی شۆفێریم، رۆژانە و بەردەوام سەردانی هاتووچۆی کەرکووک دەکەم، هەر رۆژەو بە بیانوویەک کارەکەم بۆ ناکرێت، گوایە کێشەی تێدایە یان هێڵی ئینتەرنێت نییە، دوای دوو مانگ من تازە نیوەی مامەڵەکەم تەواو نەکردووە".  رۆژانە ژمارەیەکی زۆری خەڵک بۆ تەواوکردنی مامەڵە کەڵەکەبووەکانیان دەچنە بەڕێوەبەرایەتیی هاتووچۆی کەرکووک. لێرە زیاتر لە دوو ساڵ بوو بەهۆی بوونی مەلەفێکی گەندەڵییەوە بە بڕیاری هاتووچۆی گشتیی عێراق زۆربەی کاروبارەکان راگیرابوون.  بەڕێوەبەری ئێستا هاتووچۆی کەرکووک، کە عەمید ئیسماعیل - ە، دەڵێت "بۆ راییکردنی کاروباری خەڵک کاتی دەوامیان زیادکردووە"، ئاماژەی بەوەش کرد "دوو ساڵ بۆ دوو ساڵ و نیو مامەڵە وەستاوە، بە لێشاو خەڵک هات لیژنەیەک لە وەزارەتەوە پێکهێندراوە، لیژنەی بەڕێکردنی پێدەگوترێت، هەموو ئەو مامەڵانە دەبێت بەو فلتەرەدا تێپەڕن، بێگومان دەبێتە قەرەباڵخی، بەبۆنەی ئەو قەرەباڵخییەشەوە ئێمە ئێستا دەوامی لیژنەکەمان تاوەکو کاژێر ٠٨: ٠٠ی ئێوارەیە، بۆئەوەی کە بەیانیان هاونیشتمانیان دێن بۆ مامەڵەکانیان بتوانین زۆربەی رایی بکەین، لەگەڵ ئەوەشدا قەرەباڵخی بێ کەموکوڕی نابێت".  ساڵی رابردوو زۆربەی ستافی پێشووی هاتووچۆی کەرکووک بەهۆی ئاشکرابوونی مەلەفێک لەسەریان درانە دادگا، هەربۆیە زۆربەی کاروبارەکانی ئەم بەڕێوەبەرایەتییە راگیران، ئێستاش کە دەستیپێکردووەتەوە، زۆریی رۆتینیات ناهێڵێت کاروباری خەڵک بە زوویی رایی بکرێت.