دارستانەکانی ناوچەی بوزین و مەڕەخێڵ سەر بە شاری پاوە، رۆژی چوارشەممە ئاگری گرت، کە بە هەوڵی لایەنە حکومییە پەیوەندیدارەکان، خەڵکی ناوچەکە و ژینگەپارێزەکان سەرلەبەیانیی ئەمڕۆ کوژێندرایەوە.  جەلیل باڵایی، قایمقامی شاری پاوە بە وەکالەت، دوای کوژاندنەوەی ئاگرەکە گوتی "بەهۆی وشکەساڵی و گژوگیای کەمەوە، زیاتر لەوەڕگەکان سوتاون و دارستانەکان زیانێکی ئەوتۆیان بەرنەکەوتووە".  ناوچەی بوزین و مەڕەخیڵ ناوچەیەکی شاخاوییە، ئەمەش هەوڵەکانی بۆ کوژاندنەوەی ئاگرەکە رووبەڕووی کێشە کردبووەوە.  بۆ پاراستنی جۆرێکی تایبەتی ئاسک لە پاییزی ساڵی ١٩٩٥ ـەوە راو و تەقەکردن لە ناوچەی بوزین و مەڕەخێڵ قەدەخەکرا و ساڵی ١٩٩٩ ش وەکو ناوچەیەکی پارێزراو دەستنیشانکرا بۆئەوەی دارستان و جۆرە ناوازەکانی گژوگیای ئەو ناوچەیە لەنێو نەچن.  ساڵی رابردووش ناوچەی بوزین و مەڕەخێڵ ئاگری گرت و لەکاتی کوژاندنەوەی ئاگرەکەدا چوار ژینگەپارێزی خەڵکی ناوچەی پاوە   لەکاتی هەوڵی کوژاندنەوەی ئاگرەکەدا گیانیان لەدەستدا. دیارترینیان موختار خەندانی، ژینگەپارێز و چالاکڤانی مەدەنی بوو.  ناوچەکە نزیکەی ٢٤ هەزار هێکتارە و لە ناوچەی سنووریی نێوان شارۆچکەی باینگان و هەڵەبجەدا هەڵکەوتووە، لە دوو هەفتەی رابردوودا ئەوە دووەم جارە ئاگر دەگرێت.  رووبەری دارستانەکانی پارێزگای کرماشان ٥٢٧ هەزار هێکتارە، کە بەشی زۆری لە ناوچەکانی رۆژئاوای ئەم پارێزگایەدا هەڵکەوتووە.