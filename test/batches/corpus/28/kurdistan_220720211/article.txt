بەپێی بڕیارەکەی بافڵ تاڵەبانی کە لە میدیای رەسمیی ئەو حیزبە بڵاوکراوەتەوە "سەرجەم ئەو ناسنامە ساختانەی لەلایەن دژەتیرۆرەوە دەرکراون هەڵدەوەشێندرێنەوە و هەرکەسێک بە یاسایی لەدەزگای دژەتیرۆر کارمەند نەبووبێت و سودمەند بووبێت لە زەوی و ئۆتۆمبێل و چەک و، بۆ مەرامی شەخسی و یاساشکێنی ئیمتیازاتی پێدرابێت لێی وەردەگیرێتەوە".  هەر بەپێی بڕیارەکەی هاوسەرۆکی یەکێتیی نیشتمانیی کوردستان، هەرکەسێکیش پابەند نەبێت بە بڕیارەکە، رووبەڕووی دادگا دەکرێتەوە. لە بڕیارەکەشدا هاتووە کە ناسنامەی نوێ بە دیزاینێکی نوێ بۆ ھێزەکانی دژەتیرۆر دروست دەکرێت و سەرجەم ئەو ناسنامانەی پێشتر بەکارهاتوون وەردەگیرێنەوە.  لە میدیای رەسمیی یەکێتیی نیشتمانیی کوردستان هاتووە کە "بەبڕیاری چەند کەسێک زیاتر لە ١٢ هەزار ناسنامەی دژەتیرۆر بەنایاسایی دروستکراون، کە بۆ مەرامی تایبەتی و چەندین کاری نایاسایی و یاساشکێنی بەکارھێنراون".  رۆژی ٠٨ - ٠٧ - ٢٠٢١ سەرەتای ناکۆکییەکانی نێو یەکێتی دەرکەوتن و بەرپرسی هەردوو دەزگای زانیاری و دژەتیرۆر گۆڕدران. لە کۆبوونەوەی ١٥ - ٠٧ - ٢٠٢١ ـی مەکتەبی سیاسیی حیزبەکەش بڕیاردرا دەسەڵاتەکانی هاوسەرۆک لە لاهوور شێخ جەنگیی وەربگیرێتەوە و بدرێتە بافڵ تاڵەبانی.  لە نوێترین پێشهاتیشدا، هەردوو هاوسەرۆکی یەکێتی پەیامەکانی جەژنی قوربانیان قۆستەوە بۆ ئەوەی باسی کێشە ناوخۆییەکانی حیزبەکەیان بکەن. لاهوور شێخ جەنگی، هاوسەرۆکی یەکێتیی نیشتیمانیی کوردستان لە پەیامەکەیدا رووداوەکانی ٨ی تەمموزی ٢٠٢١ی بە "پیلانگێڕی" ناوبرد و دانی بەوەدا ناوە کە دەسەڵاتەکانی بۆ بافڵ تاڵەبانی گواستووەتەوە، بەڵام ئەوەی نوێ بوو لەو پەیامەی دەستلەکارکێشانەوەکەی بوو لە سەرۆکی هاوپەیمانیی کوردستانی نێوان یەکێتی و بزووتنەوەی گۆڕان.  هەر لەبارەی گۆڕانکارییەکانی کۆبوونەوەی رۆژی ١٥ی تەمموزی ٢٠٢١ یشەوە، لاهوور شێخ جەنگیی لە پەیامە ڤیدیۆییەکەیدا، بافڵ تاڵەبانی بە "هاوسەرۆکی دووەم" ناودبرد، وەک ئاماژەیەک بۆ ژمارەی جیاوازیی دەنگەکانیان لە کۆنگرەی چوارەمی ئەو حیزبە لە کۆتاییەکانی ساڵی ٢٠١٩، لەو بارەیەوە دەڵێت، "لەسەر رەزامەندیی خۆم و بەشێوەیەکی کاتی دەسەڵاتەکانم پێشکەش بە هاوسەرۆکی دووەم کردووە تا ئەو کاتەی پەیڕەوی ناوخۆی حزبەکەمان هەموار دەکرێتەوە. ئەمەش وەک رێگەچارەیەک بۆ رێگریکردن لەو خوێنبەربوونەی کە لە ئارادا بوو".  دوای چەند خولەکێک بافڵ تاڵەبانی، هاوسەرۆکی یەکێتیی نیشتیمانیی کوردستان لە پەیامێکدا بۆ یەکەمجار لە دوای گرژییەکانی نێوان هاوسەرۆکان دەستەواژەیەکی نوێی هێناوەتە نێو قسەکانییەوە کە ئەویش "یەکێتیی نوێ"یە، ئەوەش وەک ئاماژەیەک بۆ دروستبوونی سەردەمێکی نوێ لەنێو یەکێتیدا، ئەو دەڵێت "دەمەوێت لەم دەرفەتەدا دووپاتی بکەمەوە کە یەکێتیی نوێ بەرپرسیار دەبێت بەرامبەر سەرجەم چین و توێژەکانی کۆمەڵگە و خۆی بە خاوەنی هەموو جیاوازییەکان دەزانێت، درێژە بە سیاسەتی حەکیمانەی سەرۆک مام جەلال دەدەین و بە گیانی لێبووردەییەوە خەبات دەکەین بۆ کوردستانێکی نوێ".