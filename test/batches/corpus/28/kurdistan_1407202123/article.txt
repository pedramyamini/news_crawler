هەرێز جەمال، دوکاندارە لە بازاڕی دەبۆکەی سلێمانی. ئەو بە رووداوی گوت: "ئەم رۆژانەی رابردوو بەهۆی ئەو کێشە سیاسییانەوە بازاڕمان تەواو کز بووە، ساڵانی رابردوو ئێمە لەهەفتەیەک پێش جەژنەوە، دووکانەکانمان بە شەوان تا درەنگ دەکردەوە بەڵام ئێستا کەس بەشەو دووکان ناکاتەوە و بەڕۆژیش بازاڕ هەر نییە، چونکە خەڵک ناوێرێت ئەو پارەیەی خەرج بکات کە بە لێبڕینەوە وەریدەگرێت".  دارا محێدین، کتێب فرۆشە لە نێو بازاڕی سلێمانی و ئاماژەی بەوە کرد کە "خەڵک هەمووی زانیویەتی کە ئەو دوو سەرکردەیە هێزیان بەرامبەر یەکتر جووڵاندوە ئەوەش ترسی لەنێو خەڵک بڵاوکردووەتەوە، بۆیە بازاڕ بەڕیژەیەکی زۆر وەستاوە، بەڵام ناکرێت ئەم دۆخە بەمشێوەیە بێت چونکە ئەم کێشەیە کە روودەدات خۆ تەنها بۆ دوو ئامۆزا یان دوو سەرکردە نییە. کاریگەرییەکەی لەسەر هەموو خەڵکە".  دۆخە سیاسییەکە، کاریگەری زیاتر و بەرچاوتری خستووەتە سەر بازاڕەکانی ئاڵوگۆڕی دراو و مامەڵە گەورە بازرگانییەکان. جەبار گۆران گوتەبێژی بازاڕی دراوی سلێمانی بە رووداوی راگەیاند: "بازاڕەکە بەتەواوەتی کاریگەریی پێوە دیارە و بازاڕی دراو و بۆرسەی سلێمانی  لەگەڵ هەرێمی کوردستان وەکو بازنەیەکی پێکەوە پەیوەستن و راستەوخۆ کاریگەریی لەسەر دروستبووە".  لەسەر دۆخی بازاڕ، قوباد تاڵەبانی، جێگری سەرۆکوەزیران لەگەڵ بەشێک لە بازرگانانی سلێمانی کۆبووەوە و رایگەیاند، لەمەولا بازاڕ ئازادتر دەبێت و كێبڕكێی تەندروست بۆ جموجۆڵی بازرگانی دەستەبەر دەکەین. رووداو زانیویەتی لەم کۆبوونەوەیە، نیگەرانییەکانی ئەمریکاش گەیێندراوەتە بازرگانان.  جووتیار حەسەن، یەکێکە لەو بازرگانانەی لەگەڵ قوباد تاڵەبانی کۆبووەتەوە. ئەو بەرووداوی راگەیاند: "کاک قوباد پێی وتین لەمەودوا دەستکراوەبن لەبازرگانیکردن و رێگانادەین کەس دەست بهێنێتە رێگاتان، هەروەها دەبێت بەشێوەیەکی باشتریش چاودێریی دەروازە سنوورییەکان بکرێت بۆ ئەوەی ئەمریکا و هیچ وڵاتێک گلەیی نەکات لەشێوازی کارکردن و بەڕێوەبردن لە دەروازە سنوورییەکان".  گۆڕانکاری و بەرچاو روونییەکانی چەند رۆژی رابردوو، بەرەو ئەو ئاراستەیە دەچن کە هێدی هێدی جووڵە دەکەوێتەوە بازاڕی سلێمانی، بەڵام کۆنترۆڵێکی زیاتر دەخرێتە سەر ئاڵوگۆڕی بازرگانی لە دەروازە سنوورییەکان و چۆنێتی گەڕاندنەوەی داهات لە سنووری سلێمانییەوە.