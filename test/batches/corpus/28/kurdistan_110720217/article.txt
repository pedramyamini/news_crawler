مەروان هادی بە رووداوی راگەیاند، کارەکەی هێندە ئاسان نییە، چونکە لە یەک کاتتدا قژ دەتاشێت و دەبێت وێنەیەک بە خواستی ئەو کەسەش دروستبکات کە داوای دەکات، گوتیشی "بە وردی کارەکە دەکەم، چونکە هەڵەیەکی بچووک رووبدات، کارەکەم بێ بەها دەبێت. "  ئەو سەرتاشە ئاماژەی بۆ ئەوەشکرد، بۆ کێشانی هەر وێنەیەک لەسەر قژ پێویستی بە یەک تا سێ کاژێر هەیە، ئەوەش بەپێی جۆری وێنە و نەخشە خوازراوەکەیە.  ئەو سەرتاشە چیرۆکی خۆی بۆ رووداو دەگێڕێتەوە کە چۆن فێری پیشەی سەرتاشین و هونەری وێنەکێشان بووە، چیرۆکەکەش بۆ ٢٠ ساڵ بەر لە ئێستا دەگەڕێتەوە، ئەوکات تەمەنی ١٠ ساڵ بووە و لەلای باوکی فێری سەرتاشین بووە. لەبارەی باوکییەوە دەڵێت "باوکم سەرتاش و وێنەکێش بوو، بەڵام ئەو وێنەی لەسەر قژ نەدەکێشا. "  مەروان هادی لەدوای ئەوەی خوێندنی لە بەشی پەیکەرسازی پەیمانگەی هونەرە جوانەکان لە ٢٠١٢ تەواوکردووە، لە ٢٠١٦ پیشەی سەرتاشینی ئاوێتەی هونەرەکەی کردووە و لە هەمان ساڵدا بڕوانامەی راهێنەری لەلایەن سەندیکای کرێکارانی کوردستان - لقی سلێمانی و پەیمانگەی هونەری جوانکاریی پیشەیی بە پلەی "نایاب" پێ بەخشرا.