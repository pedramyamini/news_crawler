وەزارەتی ئەوقاف و کاروباری ئایینی هەرێمی کوردستان بە نووسراوێکی فەرمی کە واژۆی د. پشتیوان سادق، وەزیری ئەوقافی لەسەرە و لە رۆژی ٢٩ - ٠٦ - ٢٠٢١ دەرکراوە، داوای لە سەرۆکایەتیی داواکاری گشتیی کردووە "لەڕێگەی دادگاکانی کوردستانەوە رێکاری یاسایی بەرامبەر ئەو کەسانە بگرنەبەر کە موڵکی وەقفیان داگیرکردووە یان زێدەڕۆییان کردووەتەسەر. "  نەبەز ئیسماعیل، گوتەبێژی وەزارەتی ئەوقاف و کاروباری ئایینی هەرێمی کوردستان بە تۆڕی میدیایی رووداوی راگەیاند، ئەو نووسراوە لە چوارچێوەی بەدەستخستنەوەی موڵکەکانی وەزارەتە لە شار و شارۆچکەکانی هەرێمی کوردستان، بەتایبەت بۆ ئەو موڵکانەی زێدەڕۆییان کراوەتەسەر یان بە ھەر شێوەیەک دەستیان بەسەرداگیراوە.  گوتەبێژی وەزارەتی ئەوقاف و کاروباری ئایینی هەرێمی کوردستان ئاماژە بەوەش دەدات "پرۆسەکە بەشێوەیەکی چڕ و ورد لەلایەن لێژنەیەکی پسپۆڕەوە سەرپەرشتی دەکرێت. "  بەگوتەی نەبەز ئیسماعیل، بەپێی یاسا وەزارەتی ئەوقاف ئەو موڵکانە دەگێڕێتەوە کە '' داگیرکراون یان زێدەڕۆییان لەسەرکراوە '' دەشڵێت "کەسی سەرپێچیکار سزای یاسایی دەدرێت. "