بەڕێوەبەرایەتیی تەندروستیی گەرمیان لە روونکردنەوەکەیدا دەڵێت، "ماوەیەکە ھەندێك سایت و ماڵپەڕ و پەیجی ساختە ھەڵمەتێکی ناڕەوا و دوور لە ھەر بەھایەکی ھەواڵی و میدیایی و بەھا کۆمەڵایەتییەکان بەڕێوەدەبەن، پەلاماری ناڕاست و ناڕەوایان دژی بەڕێوەبەر و بەڕێوەبەرێتییەکەمان گرتووەتەبەر و رێگەخۆشکەرن بۆ نووسینی کۆمێنت و وشەی نەشیاو لەنێو ھەزاران وشەی جوان و رەخنەی بونیادنەری خەڵکی خەمخۆردا".  سەبارەت بەو سکاڵایانەشی تۆماریانکردووە، دەڵێت "ئەو ژمارەیەی بڵاوکراوەتەوە گوایە ٧٢ کەس لەسەر رەخنەگرتن دراونەتە دادگە دوورە لە راستییەوە، تەنیا ٢٤ خاوەن پەیج و ئەکاونتی تۆڕە کۆمەڵایەتییەکان کە سووکایەتی و تۆمەت و ناوزڕاندنیان بە بەڕێوەبەر و بەڕێوەبەرایەتیی تەندروستیی دەربەندیخان کردووە رووبەڕووی یاسا کراونەتەوە".  هەروەها داوا دەکات هەر کەس و لایەن و رێکخراو و گرووپێك بەڵگەی لەسەر کەمتەرخەمی یان گەندەڵی و قۆرخکاریی دەسەڵات بۆ بەرژەوەندیی کەسی لەلایەن بەڕێوەبەر و هەر بەرپرسێكی دیکە لە سنووری دەسەڵاتی بەڕێوەبەرایەتیی تەندروستیی دەربەندیخان هەیە "با دادگا سەروەر بێت و بەڵگەکانی پێشکێشی دادگا بکات".