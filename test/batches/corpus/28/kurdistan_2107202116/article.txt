ئه‌مڕۆ چوارشه‌ممه ٢١ - ٠٧ - ٢٠٢١، له په‌راوێزى ٤١ ـەمین کۆنگرەی کۆمەڵەی نێودەوڵەتیی پارێزگار و سەرۆک شارەوانییەکان كه به به‌شداریى ٣٠٠ پارێزگار و سەرۆک شارەوانی لە شاری کیگەلی، پایتەختی رواندا به‌ڕێوه‌ده‌چێت، ئومێد خۆشناو، پارێزگارى هه‌ولێر له‌گه‌ڵ ئان هیدالگۆ، سه‌رۆكى شاره‌وانیی پاریس كۆبووەوه.  بە گوتەی پارێزگاری هەولێر، سەرۆکی شارەوانیی پاریس وێڕای سوپاسی بۆ سەرۆک مەسعود بارزانی لە تێکشکاندنی داعش رایگەیاندووە، "فه‌ره‌نسا به چاوى رێزه‌وه ده‌ڕوانێته هێزى پێشمه‌رگه كه به رێبه‌رایه‌تیی سه‌رۆك مه‌سعود بارزانى له شه‌ڕى تیرۆرستانى داعش رۆڵێكى به‌رچاوى له تێكشكاندنى داعش گێڕا و لە پێناو مرۆڤایەتیی توانیتان له جیاتى هه‌موو جیهان شەڕی تیرۆریستان بكه‌ن، ئێمه هه‌رگیز ئه‌وه له یاد ناكه‌ین. "  ئومێد خۆشناو لە کاتی بەشداریکردن لە بوولتەنی نیوڕۆژ کە سەنگەر عەبدولڕەحمان پێشکێشی دەکات رایگەیاندبوو مانگی ٩ ـی ئەمساڵ هەولێر و پاریس بە فەرمی دەبنە دەستەخوشک، دواتر لە پەڕەی فەیسبووک پەیامێکی لەبارەی کۆبوونەوەکەی لەگەڵ سەرۆکی شارەوانیی پاریس بڵاوکردەوە و رایگەیاند، "گفتوگۆ له‌باره‌ى په‌ره‌پێدانى په‌یوه‌ندییه‌كان و هاوئاهه‌نگیی هه‌ردوولا كرا بۆ به‌كرداریكردنی یاداشتی لێكتێگه‌یشتنی ده‌سته خوشكى نێوان هه‌ولێر و پاریس".  فەرەنسا یەکێکە لە وڵاتە گرنگەکانی نێو هاوپەیمانێتیی نێودەوڵەتیی دژی داعش کە هاوکاری هێزی پێشمەرگەی کردووە لە تێکشکاندنی ئەو رێکخراوە. پارێزگاری هەولێریش "سوپاسى هه‌ڵوێست و رۆڵى مێژوویى فه‌ره‌نسای كرد له پشتگیریکردن و هاوكاریی به‌رده‌وامی بۆ گه‌لى کوردستان له كاته سه‌خته‌كاندا، به تایبه‌تى له شه‌ڕى تیرۆرستانى داعش".   لە کۆبوونەوەکەدا پارێزگارى هه‌ولێر جەختی لە پته‌وكردنى په‌یوه‌ندییه‌كانى نێوان هه‌ولێر و پاریس كردووەتەوە و به فه‌رمیی سه‌رۆکى شاره‌وانیی پاریسى بۆ سه‌ردانیكردنى هه‌ولێر بانگهێشتکرد.