عەلی رەشید، سەرۆکی ئەنجوومەنی پارێزگای هەولێر لەبارەی کۆبوونەوەی ئەمڕۆی نێوان سەرۆکایەتیی پەرلەمانی کوردستان و سەرۆکی ئەنجوومەنی پارێزگاکانی هەولێر، سلێمانی و دهۆک بە تۆڕی میدیایی رووداوی راگەیاند، کۆبوونەوەی سەرۆکایەتیی پەرلەمان و سەرۆکی ئەنجوومەنی پارێزگاکانی هەرێمی کوردستان بۆ چەند خاڵێک بوو، لەوانە یاسای پارێزگاكانی هه‌رێمی كوردستان ژمارە ٣ی ساڵی ٢٠٠٩ کە کەموکورتیی تێدایە و داوای هەموارکردنەوەمان کردووە، گوتیشی "بڕیارە لە ماوەیەکی نزیکدا وەکو هەرسێ ئەنجوومەنی پارێزگاکانی هەرێمی کوردستان پرۆژەیەکی هەموارکردنەوە ئامادەبکەین و بیدەینە پەرلەمان".  سەرۆکی ئەنجوومەنی پارێزگای هەولێر گوتیشی، "ئێمە پێشتر ئەوەمان کردووە، بەڵام پێویستی بە دەستکاریکردنێک هەیە و دواتر پێشکێشی دەکەین".  رۆژی چوارشه‌ممه ٣٠ - ٠٦ - ٢٠٢١، رێواز فایق، سه‌رۆكی په‌رله‌مانی كوردستان به ئاماده‌بوونی هێمن هه‌ورامی، جێگری سه‌رۆكی پەرله‌مان پێشوازیی له سه‌رۆكی ئه‌نجوومه‌نه‌كانی پارێزگاكانی هه‌ولێر، سلێمانی و دهۆك كرد.  لە راگەیێندراوی پەرلەمانی کوردستاندا هاتووە، "له كۆبوونه‌وه‌یه‌كدا هه‌رسێ سه‌رۆكی ئه‌نجوومه‌نی پارێزگاكان و سه‌رۆكی فراكسیۆنه‌كانیان چه‌ندین گیروگرفتی یاسایی و ئیدارییان بۆ سه‌رۆكایه‌تیی په‌رله‌مانی كوردستان خسته‌ڕوو و باسی یاسای ژماره (٣)ی ساڵی ٢٠٠٩، یاسای پارێزگاكانی هه‌رێمی كوردستان - عێراقیان كرد كه له‌ڕووی یاساییه‌وه به‌پێی مادده‌ی (٣٦)، ئه‌نجوومه‌نی پارێزگاكان له‌ژێر چاودێریی په‌رله‌ماندایه و داوایانكرد یاساكه هه‌مواربكرێته‌وه، به‌جۆرێك كه كارایی ئه‌نجوومه‌نه‌كان مسۆگه‌ر بكات، هه‌روه‌ها داوای هاوئاهه‌نگیی نێوان لیژنه هه‌میشه‌ییه‌كانی په‌رله‌مانی كوردستان و ئه‌نجوومه‌نی پارێزگاكانیان كرد له‌كاتی به‌سه‌ركردنه‌وه و به‌دواداچوونیان بۆ پرۆژه خزمه‌تگوزارییه گشتییه‌كان".  سەرۆکی ئەنجوومەنی پارێزگای هەولێر روونیکردەوە، لە کۆبوونەوەکەدا باسی دەسەڵاتەکانی ئەنجوومەنی پارێزگاکان و وەزیرەکانیش کراوە و  لەوبارەیەوە گوتی، "هەندێک لە دەسەڵاتەکانی دەرکردنی رێنوێنی لای وەزیرەکانە و هەندێکی دیکە لای ئەنجوومەنە و دەبێت ئەمە رێکبخرێتەوە. داوامانکرد رێنوێنییە هەرێمی و گشتگیرییەکان لای وەزیرەکان بن و ئەوانی دیکە لای ئەنجوومەنی پارێزگاکان بن".  لەبارەی تەوەرەکانی دیکەی کۆبوونەوەکە، بەرپرسەکەی ئەنجوومەنی پاریزگای هەولێر گوتی، "داوامانکرد درێژکردنەوەی تەمەنی ئەنجوومەنی پارێزگاکان کە ئێستا بەپێی یاساکە نادیارە، دیاریبکرێت".  پەرلەمانی کوردستان دەڵێت، "هه‌ریه‌كە له سه‌رۆكی په‌رله‌مان و جێگری سه‌رۆكی په‌رله‌مان پشتیوانیی خۆیان بۆ داواكانیان و بیرۆكه‌ی هه‌مواركردنه‌وه‌ی یاساكه و چاره‌سه‌ركردنی ئه‌و مادده و بڕگانه‌ی كه له به‌رژه‌وه‌ندیی گشتی و ئه‌نجوومه‌نی پارێزگاكاندایه، ده‌ربڕی".