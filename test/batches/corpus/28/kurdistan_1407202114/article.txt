رۆژی سێشەممە، ١٣ - ٠٧ - ٢٠٢١، شاندێک لە کۆنسوڵگەریی گشتیی وڵاتی کوێت لە هەولێر، بە مەبەستی ئاراستەکردنی سوپاس و پێزانین سەردانی خورشید سەلیم دۆسکی، لیوای روکنی خانەنشینکراو لە سەنتەری پارێزگای دهۆک دەکەن، کە لە ساڵی ١٩٩١ لەنێو ریزەکانی سوپای عێراق فەرماندەی لیوا بووە، رۆڵی لە پارێزگاریکردنی خەڵکی ئەو ناوچەیەدا هەبووە لەو دەستدرێژی و ستەمەی لەلایەن سوپای ئەوکاتی عێراق لە خەڵکی ئەو وڵاتە کراوە.  لە لێدوانێکی تایبەتدا خورشید سەلیم دۆسکی بە رووداوی راگەیاند "ساڵی ١٩٩١ کە لە کوێت بووین، ئێمەیان لە ناوچەیەک دانا کە پێیان دەگوت شالیهات، کە شوێنی پشوودانی کوێتییەکان بوو، لەو کاتەی ئێمە لەوێبووین بینیمان ستەمێکی زۆر لەو خەڵکە دەکرێت، دەستدرێژی دەکرایە سەر ماڵ و موڵک و خێزان و منداڵەکانیان، ئەگەرچی بەشێکی زۆریان هەڵاتبوون بەرەو سعودیە، ژمارەیەکی کەمیان لەوێ مابوون، ئەوانیش خۆیان لەنێو ماڵەکانی خۆیان حەشاردابوو، بەڵام من ئەمەم پێ قبووڵ نەکرا، بەتایبەت ئێمە کە کوردین قبووڵی ئەوەمان نەکرد زوڵم و زۆرداری لە کەس بکرێت، خەڵکەکەش دەیانزانی من ئامر لیوایەکی کوردم و هاواریان بۆ من دەهێنا، وایلێهات لە بەردەم ماڵەکانیان پاسەوانم دانا و گوتم، قبووڵ ناکەم دەستدرێژی بکاتە سەریان، ئەو موڵک و ماڵەی تاڵانیشیان کردبوو لێم سەندنەوە".  بە گوتەی خورشید دۆسکی، ئەو لەسەر ئەو کارەی لەلایەن فەرماندەی فیرقەکەیەوە بە دوورخستنەوەی بۆ بیابانەکانی سنووری نێوان کوێت و سعودیە سزادراوە و دەڵێت "فەرماندەی فیرقەکەی ئێمە کە بەو کارەی منی زانی، گوتی تۆ کارێکی خراپ دەکەی، لەسەر ئەو کارە لیواکەی منی گواستەوە بۆ بیابانێک کە پێیان دەگوت مەناقش لەسەر سنووری سعودیە، بۆئەوەی نەتوانم هاوکاریی خەڵکەکە بکەم".  خورشید دۆسکی ئاماژە بەوەش دەدات، یەکێک لە ئەندامانی ئەو شاندەی کوێت کە هاتبوون بۆلای "باڵیۆزی کوێت بوو لە بەریتانیا لە ساڵی ١٩٩٠، ئەو لەو کاتەدا ئەو هەواڵەی پێگەیشتووە کە فەرماندەیەکی کورد رۆڵی لە پاراستنی خەڵکی کوێت هەبووە، هەر لەسەر ئەو بنەمایەش بەدوای مندا گەڕاون بۆئەوەی سوپاسم بکەن و گوتیشی، ئێوە نامووسی ئێمەتان پاراستووە و پاسەوانتان لەبەر دەرگاکانیان داناوە بۆئەوەی کەس دەستدرێژییان نەکەنەسەر و لەسەر ئەو هەڵوێستەش لەلایەن فەرماندەکەتانەوە سزا دراون".  بەرەبەیانی رۆژی ٢ی ئابی ساڵی ١٩٩٠، سوپای عێراق هێرشی زەمینی و ئاسمانیی کردە سەر کوێت، کردەوە سەربازییەکە دوو رۆژی خایاند و بە کۆنترۆڵکردنی تەواوی خاکی کوێت لەلایەن سوپای عێراقەوە کۆتاییهات.  لە ٤ی هەمان مانگدا کۆتایی بە پرۆسە سەربازییەکەی عێراق هێنرا و حکومەتێکی بە سەرکردایەتیی عەقید عەلا حوسێن بەناوی کۆماری کوێت راگەیاند، دواتر لە ٩ی هەمان مانگدا عێراق، کوێتی وەکو بەشێک لە خاکی خۆی و پارێزگای ژمارە ١٩ ناونا و هەموو باڵیۆزخانەکانی کوێتی لە دەرەوە داخست.  لە بەرامبەردا لە ناوچەی تائیفی سعودی، حکومەتی کوێت لە دەرەوە دروستکرایەوە کە میری کوێت شێخ جابر ئەحمەد ئەلسوباح و جێنشین شێخ سەعد عەبدوڵڵا سەباح، لێی نیشتەجێبوون.  داگیرکردنی کوێت لەلایەن عێراقەوە، ماوەی حەوت مانگی خایاند و لە ٢٦ی شوباتی ١٩٩١ دا، لەدوای جەنگی دووەمی کەنداو، ئەو داگیرکاریە کۆتاییهات.  داگیرکردنی کوێت، رووداوی دراماتیکی و کارەساتی مرۆیی گەورەی بەدوای خۆیدا هێنا و ئازارێکی زۆری کوێتییەکانی دا و عێراقی نوقمی نەهامەتی و چەرمەسەرییەکی بێوێنە کرد.  هەر ئەو رووداوەش سەرەتای کۆتاییهاتنی دەسەڵاتی دیکتاتۆریانەی سەدام حوسێن بوو، پاش ١٣ ساڵ لە داگیرکردنی کوێت.  رووداوە دراماتیکییەکان، یان ئەوەی بۆ عێراقییەکان بووە نەهامەتی و نەگبەتی و دەردەسەرییەکی زۆر، لەدوای چوار رۆژ لە سنووربەزاندنی سوپای عێراق بۆ کوێت دەستیانپێکرد، نەتەوە یەکگرتووەکان ئابڵوقەی ئابووریی خستە سەر عێراق و تاوەکو هاتنە ناوەوەی هێزەکانی ئەمریکا لە ساڵی ٢٠٠٣ دا و کۆتاییهێنان بە حوکمی سەدام حوسێن، ئەو ئابڵوقەیە بەردەوام بوو.