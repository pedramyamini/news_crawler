لیوا عەبدولخالق تەڵعەت، نوێنەری وەزارەتی ناوخۆ و پێشمەرگە لە ئۆپەراسیۆنەکانی عێراق بە رادیۆی رووداوی راگەیاند: "دوای ئەو رێککەوتنەی کە لەنێوان وەزارەتی پێشمەرگە و فەرماندەیی هێزە هاوبەشەکانی عێراقدا کرا و لە کەرکووک، خانەقین، پردێ و ناوچەی کەسک بنکەی هاوئاهەنگی دانران، لە ئاستێکی زۆر باشدا هاوئاهەنگی لەنێوان هەردوو لادا هەیە. بەو هۆیەیشەوە جموجووڵەکانی چەکدارانی داعش کۆتاییان پێ نەهاتووە کە بڵێین هیچ شتێکیان نەماوە، بەڵام لە کەمبوونەوەدان نەک لە زیادبووندا. "  بڕیار وابوو دوو لیوا لەنێوان هێزەکانی پێشمەرگە و هێزەکانی حکومەتی ناوەندیدا دروست بکرێت، بەڵام تاوەکو ئێستا دروست نەکراوە.   لیوا عەبدولخالق تەڵعەت گوتی: "پێویستە ئەو دوو لیوایە پڕ چەک بکرێن و جلوبەرگیان تایبەت بێت و مووچەیان بۆ دابین بکرێت. هەموو ئەوەیش دەکەوێتە ئەستۆی هێزەکانی هاوپەیمانان کە ئەمریکا بڕیاری دابوو بیانکات. بەڵام تاوەکو ئێستا ئەوە نەکراوە، چونکە دانانی دوو لیوا لە ناوچەی کەسکەوە تا خانەقین ئەوەندە ئاسان نییە کە لە بە یەک - دوو مانگ هەمووی تەواو ببێت. "  نوێنەری وەزارەتی ناوخۆ و پێشمەرگە لە ئۆپەراسیۆنەکانی عێراق ئاماژەی بەوە دا کە بە دڵنیاییەوە دانانی ئەو دوو لیوایە لە بۆشاییەکانی نێوان پێشمەرگە و سوپای عێراقدا کاریگەریی لەسەر نەهێشتنی جموجووڵەکانی چەکدارانی داعش دەبێت. لەم ماوەیەیشدا زیاتر لە ٢٣ ئۆپەراسیۆنی هاوبەش لەنێوان هێزەکانی پێشمەرگە و سوپای عێراق و هاوپەیماناندا کراون.  حکومەتی عێراق لە کانوونی یەکەمی ٢٠١٧ دا سەرکەوتنی بەسەر داعشدا راگەیاند، بەڵام تاوەکو ئێستا ئەو گرووپە چەکدارە لە ناوچە دابڕێنراوەکان و هەندێک شوێنی دیکە جموجووڵی هەیە و هێرش دەکات.  بەپێی ئاماری ئۆپەراسیۆنە هاوبەشەکانی عێراق بێت، چەکدارانی داعش لە ناوەڕاستی مانگی حوزەیرانی ٢٠٢١ ـەوە تاوەکو کۆتاییەکانی ئەو مانگە ٨ هێرشیان لە کەرکووک و سەلاحەدین و ١٢ هێرشی چەکدارییان لە نەینەوا و دیالە کردووەتە سەر هێزە عێراقییەکان و بەهۆیانەوە ١٢ سەرباز کوژراون و ١٨ی دیکەش بریندار بوون.