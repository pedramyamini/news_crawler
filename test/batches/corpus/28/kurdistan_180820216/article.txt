ئەمڕۆ چوارشەممە ١٨ - ٠٨ - ٢٠٢١ سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند، "لە ئەنجامی تەقینەوەی بۆمبێک لە چیای مەتین پێشمەرگەیەک بە سووکی برینداربووە". هەروەها ئاماژە بەوەش دەدات، "بۆمبەکە لەلایەن گەریلاکانی پەکەکەوە دانراوە".  لەبارەی ئەو رووداوە، تاوەکو ئێستا هێزەکانی پاراستنی گەل - هەپەگە، هیچ راگەیێندراوێکیان بڵاونەکردووەتەوە.     وەزارەتی پێشمەرگە لە فەیسبووکی خۆیان راگەیێندراوێکیان لەو بارەوە بڵاوکردەوە کە تێیدا هاتووە، سەربەست لەزگین رایگەیاندووە "لە سنووری قەزای ئامێدی چەکدارانی پەکەکە هەستاون بە دانانی مینێکى چێندراو لە رێگەی هاتووچۆی پێشمەرگە و خەڵکی سڤیلی ناوچەکە، لە ئەنجامدا مینە چێندراوەکە بە ئۆتۆمبێلێکی پێشمەرگەدا دەتەقێتەوە".     لەبارەی زیانەکانەوە لە راگەیێندراوەکەدا هاتووە، "زیانی گیانی لێ نەکەوتووەتەوە، تەنیا پێشمەرگەیەک بە سووکی بریندارە"، هەروەها دەشڵێت، پەکەکە "بەم رەفتارانەیان مەترسی لەسەر سنوورەکان و خەڵکی مەدەنی دروست دەکەن. "     پێشتر لە بەرەبەیانی ٥ - ٦ - ٢٠٢١ لە هێرشێکی گەریلای پەکەکەدا پێنج پێشمەرگە شەهید بوون و چواری دیکەش بریندار بوون، وەزارەتی پێشمەرگە لەو بارەوە رایگەیاندبوو، هێزەکانی پێشمەرگە بەمەبەستی پاراستنی خەڵک لەو ناوچە بوون و "کەوتوونەتە بۆسەیەکی پەکەکە و ٥ پێشمەرگەیان شەهیدکردین. "     دواتر پەکەکە لە زاری موراد قەرەیلانەوە رەتیکردەوە کە ئەوان هێرشیان دژی هێزەکانی پێشمەرگە کردبێت.        دەقی راگەیێندراوی وەزارەتی پێشمەرگە:      پەکەکە لە کاری تێکدەرانە بەردەوام دەبێت  # سەنتەری _ میدیا  ئەمرۆ ١٨/٨/٢٠٢١ بەرێز سەربەست لەزگین بریکاری وەزیری پێشمەرگە رایگەیاند لەسنوری قەزای ئامێدی چەکدارانی پەکەکە هەستاون بەدانانی مینێکى چێندراو لە رێگەی هاتوو چۆی  پێشمەرگە و خەڵکی سڤیلی ناوچەکە، لە ئەنجامدا مینە چێندراوەکە بە ئۆتۆمبیلێکی پێشمەرگەدا دەتەقێتەوە، ئەگەر چی خۆشبەختانە زیانی رۆحی لێ نەکەوتۆتەوە، تەنیا پێشمەرگەیەک بەسوکی بریندارە، هەروەها بریکاری وەزیری پێشمەرگە گوتی: دەمانەوێ ڕای گشتی و خەڵکی کوردستان ئاگادار بکەينەوە كەچەندین جارە پەکەکە ئەم رەفتارانە لە سنوری ئەرکی پێشمەرگە دووبارە دەکاتەوە ھەروەھا کاری تێکدارانە ئەنجام دەدات، بەم رەفتارانەیان مەترسی لە سەر سنورەکان و خەڵکی مەدەنی دروست دەکەن.