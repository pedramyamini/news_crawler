کاتی بڕینەوەی هەنگ و هەڵگرتنەوەی بەرهەمی هەنگوین نییە، بەڵام هەنگی کوێستانەکان ئەمساڵ زووتر پورەنگەکانیان پڕ کردووە لە هەنگوین، هەنگوینێک هەنگەکان خۆیان شانەیان دروستکردووە و شەب نزیکی خەلێفەکان نەکراوە، هەنگی سندووقەکانیش شانەکانیان پڕ کردووە و لە نوانی پورەنگیش هەنگوینیان کردووە.  جەبار ناوەندەیی، هەنگەوان دەڵێت "بە پێچەوانەوە، وشکەساڵی لەبری زیان لە کوێستانەکاندا، سوودی هەبووە، باو بارانی بەهارە زوو کۆتاییان هاتووە و هەنگ زووتر لە ساڵان دەستی بە کار کردووە و هەنگوینی دانا، هەموو ئەو گوڵانەی هەنگ کاریان لەسەر دەکات زۆر بوون، سەیرکە هەنگەکان چۆن شانەیان داناوە".  کوێستانەکان بە تەواوی رێژەی بارانبارینیان هەبووە، ئەو گوڵانەی هەنگ کاریان لەسەر دەکات زۆر و زەوەندن، بەڵام بە پێچەوانەوە وشکەساڵی زیانێکی زۆری لە بەرهەمی هەنگوینی گەرمەسێر و تەنانەت زاوزێ و شڵخەی هەنگیشی راگرت.  محەمەد قادر، هەنگەوان ئاماژە بەوە دەکات "وشکەساڵی زیانی زۆری لێ داوین، هەنگوینمان کەمە بەراورد بە ساڵی پار، چونکە بە رێژەی پێویست باران نەبوو تاوەکو گوڵ هەبن و هەنگ کاریان لەسەر بکات، شڵخەس کە نەبووە و لە دە دوازدە هەنگ تەنها هەنگێک شڵخەی کردووە".  لە هەرێمی کوردستان ٢١ هەزار مێشەوان خاوەنی ٧٠٠ هەزار پورەنگن، کۆی بەرهەمی ساڵی رابردووی هەنگوین ١٠٠ تۆن بوو، ئەمساڵ ٧٠٠ تۆن هەنگوین هەیە، ساڵانە لە بازاڕەکانی هەرێمی کوردستان نزیکەی هەزار و ٢٠٠ تۆن هەنگوین ساخ دەبێتەوە، نرخی هەنگوینی خۆماڵی لە ٣٠ هەزارەوە دەستپێدەکات تاوەکو ١٥٠ هەزار دینار.