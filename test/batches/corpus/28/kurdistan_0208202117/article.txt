د. گۆڤەند رەوەند، بەرپرسی چاودێریی بازاڕ و بازگەگان لە کوالێتی کۆنترۆڵی دەرمانی هەرێمی کوردستان بە رادیۆی رووداوی رایگەیاند: "لە مانگی ئەیلوولی ٢٠٢٠ ـەوە تاوەکو ئەیلوولی ٢٠٢١ نزیکەی ٥٦٠ جار بۆ پشکنینی دەرمان دەرچووین، لە سەرەتای ساڵی ٢٠٢١ ـەوە دەستمان بە سزاکان کردووە و تاوەکو ئێستا ٥٢ کۆمپانیای دەرمان سزا دراون. ٤٠ کۆمپانیایان سزای داخستن و پێبژاردنیان بۆ کراوە. داخستنەکانیش لە پێنج رۆژەوە بۆ ١٥ رۆژن. ١٢ کۆمپانیا تەنیا سزای پێبژاردنیان بۆ کراوە کە لە دوو ملیۆن دینارەوە دەست پێدەکات. ٢٨ کۆگەی دەرمان سزا دراون کە ١٨ یان داخستن و پێبژاردنیان بۆ کراوە. ١٠ کۆگەیشیان تەنیا پێبژاردنیان بۆ کراوە. ١٣ دەرمانخانە داخراون کە هەموویان داخراون و سزای ماددییش دراون کە هەموویان لەسەر سکاڵای هاووڵاتییان بووە. "  لە ماوەی رابردوودا لە کوالێتی کۆنترۆڵی دەرمانی هەرێمی کوردستان کۆمەڵێک چاکسازی کران بۆ ئەوەی نەخۆش باشترین دەرمان بە کار بهێنن. ئەوەیش لە رێگەی چەند بڕیارێکەوە بوو.  بەرپرسی چاودێریی بازاڕ و بازگەگان لە کوالێتی کۆنترۆڵی دەرمان گوتی: "یەکێک لەو بڕیارانە کەمکردنەوەی هاوردەی دەرمان بوو لە وڵاتانی جیهانەوە. ٣٣ وڵاتی ئەوروپی و ئەمریکایی دیاری کران بۆ ئەوەی هاوردەی دەرمان لە باشترین وڵاتانی دەرمانسازەوە بهێنین و باشترین جۆری دەرمان دابین بکەین. "  د. گۆڤەند رەوەند ئاماژەی بەوە دا، ئەگەر بازرگان بیەوێت لە وڵاتی ئاسیاییەوە دەرمان بهێنێت، پێویستی بەوەیە چەند بەڵگەنامەیەکی باوەڕپێکراو پێشکەشی کوالێتی کۆنترۆڵی دەرمان بکات بۆ ئەوەی ئەو بەرهەمانە هەڵبسەنگێنن و بزانن تا چەندە لە ئاستی ئەوانەی ئەو ٣٣ وڵاتەدایە. دەبێت دەستەی هەڵسەنگاندنیان بچن سەردانی کۆگای دەرمانی تایبەت بەو دەرمانە بکەن و ئەوان بڕیاری لە بارەوە دەدەن کە بە کار بهێنرێت یان نا.  بە گوتەی بەرپرسی چاودێریی بازاڕ و بازگەگان لە کوالێتی کۆنترۆڵی دەرمان، جاران لە هەموو وڵاتێکەوە دەرمان دەهات. لە تورکیاوە دەهات لە پاکەتەکەی دەنووسرا بەریتانیا، لە چینەوە دەهێنرا کەچی بەڵگەنامەکانی بە ناوی وڵاتێکی دیکەوە پێشکەش دەکران. ئێستا چەندین دەرمانسازی شارەزا لە بەڕێوەبەرایەتییەکەیاندا دەرمانەکان هەڵدەسەنگێنن و چاودێرییان دەکەن.  د. گۆڤەند رەوەند گوتی: "بڕیارێکی دیکەمان ئەوە بوو کە نابێت هیچ دەرمانخانەیەک بەبێ لەزگە دەرمان بفرۆشێت. هەر دەرمانێک لەزگەی وەزارەتی تەندروستی و بەڕێوەبەرایەتیی کۆنترۆڵی جۆری دەرمانی پێوە بێت، ئەوە دەرمانێکی باشە و نەخۆش دەتوانێت بەبێ دوودڵی بە کاری بهێنێت. "  چەند جارێک بەشێک لە پەرلەمانتاران باسیان لەوە دەکرد کە لە دەروازە سنوورییەکانەوە دەرمانی قاچاخ دەهێنرێتە هەرێمی کوردستان و لە بازاڕەکاندا ساخ دەکرێتەوە.  د. گۆڤەند رەوەند گوتی: "ئێمە زۆر باش هەوڵمان داوە دەرمانی قاچاخ کەم بکەینەوە، بەڵام نایشتوانرێت ١٠٠ % قاچاخی نەهێڵرێت، لەبەر ئەوەی شتێکە لە هەموو وڵاتانی دنیادا هەیە. تا رادەیەک قاچاخیی دەرمانمان لە دەروازەی ئیبراهیم خەلیل کۆنترۆڵ کردووە، چونکە لەوێ رێکارێکی زۆر تووند دەگیردرێتە بەر، بەڵام لە سنووری عێراق و ئێرانەوە زیاتر بە قاچاخ دێتە ناوەوە کە زۆربەی ئێرانییە. "  د. گۆڤەند رەوەند ئاشکرای کرد، زۆربەی ئەو کۆمپانیا و کۆگایانەی سزا دراون لە پارێزگاکانی هەولێر و دهۆکن. بڕیاریشیان داوە بنکەی کوالێتی کۆنترۆڵی دەرمان لە سلێمانییش بکرێتەوە، لەبەر ئەوەی زۆر پێویستە سلێمانی کۆنترۆڵ بکرێت، "چونکە دەرمانی قاچاخی ئێران لەوێ بڵاودەبێتەوە. "  بەرپرسی چاودێریی بازاڕ و بازگەگان لە کوالێتی کۆنترۆڵی دەرمان ئەوەی خستەڕوو کە فرۆشتنی دەرمانی حکومی لە دەرمانخانەی تایبەتدا قەدەخەیە و حوکمێکی قورسی لەسەرە کە پێی دەڵێن دەرمانی "MOH" و لەسەر پاکەتەکە نووسراوە. ئەو دەرمانە حکومەت دەیکڕێت و بە خۆڕایی بە نەخۆشی دەدات.