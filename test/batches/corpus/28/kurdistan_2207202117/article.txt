داسیار محەممەد، بەڕێوەبەری راگەیاندنی گەشتوگوزاری سلێمانی ئەمڕۆ ٢٢ - ٠٧ - ٢٠٢١ بە تۆڕی میدیایی رووداوی راگەیاند: "بەپێی ئامارەکانی بەردەستمان، لەم ٣ رۆژەی جەژندا نزیکەی ٨٠ هەزار گەشتیار سەردانی ناوچە گەشتیارییەکانی سلێمانییان کردووە".  یەکێک لەو ناوچانەی زۆرترین گەشتیار سەردانی کردووە سنووری دووکانە. رێژین رەئووف، بەڕێوەبەری فەرمانگەی گەشتوگوزاری دووكان بە رووداوی گوت: "ئامارەکان نافەرمین، بەڵام نزیکەی ٢٥ هەزار ئۆتۆمبێلی گەشتیاران سەردانی سنوورەکەیان کردووە، کە هەریەکە لە سەیرانگەکانی   زێوێ، چەمی رەزان، مێرگەپان، سەرگەڵو و بەرگەڵو لەخۆدەگرێت".  لەلایەکی دیکەوە هەر ئەمڕۆ ٢٢ - ٧ - ٢٠٢١ رێبوار محەممەد، گوتەبێژی بەڕێوەبەرایەتیی گشتیی گەشتوگوزاری دهۆک بە رووداوی گوت: "لە ١٥ی تەممووزەوە نزیکەی ٢٠ هەزار گەشتیار هاتوونەتە سنووری پارێزگای دهۆک" و روونیشیکردەوە کە رۆژانە نزیکەی ٣ هەزار گەشتیار سەردانی ناوچە گەشتیارییەکانی سنووری پارێزگای دهۆک دەکەن.  هەر ئەمڕۆ نادر رۆستی، گوتەبێژی دەستەی گەشتوگوزاری هەرێمی کوردستان لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو سەبارەت بە هاتنی گەشتیاران و میکانیزمەکانی تایبەت بە راکێشانی سەرنجی زیاتری گەشتیار بۆ ناوچە گەشتیارییەکانی هەرێمی کوردستان رایگەیاند، لە ماوەی ئەم چەند رۆژەدا "زیاتر لە ٢٠٠ هەزار گەشتیار هاتوونەتە هەرێمی کوردستان و ژمارەکەش لە بەرزبوونەوەدایە، چاوەڕوان دەکرێت بۆ کۆتایی جەژن ژمارەکە ٢٥٠ هەزار گەشتیار تێپەڕێنێت؛ ئەمە پێشبینییە و رەنگە ژمارەکە لەوە زیاتر تێپەڕێت".  زۆرینەی گەشتیاران خەڵکی پارێزگاکانی ناوەڕاست و خوارووی عێراقن، ساڵانە لە وەرزە جیاوازەکان و بەتایبەت بۆنە تایبەتەکاندا دەچنە هەرێمی کوردستان.