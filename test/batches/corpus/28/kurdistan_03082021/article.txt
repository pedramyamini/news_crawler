لە پەیامێکدا کە بەرەبەیانی ئەمڕۆ سێشەممە، ٣ - ٨ - ٢٠٢١ بڵاویکردووەتەوە، مەسرور بارزانی، سەرۆکوەزیرانی هەرێمی کوردستان نووسیویەتی، "جینۆسایدی کوردانی ئێزدی، تاوانێكی ئەوەندە دڕندانەیە کە هەمیشە لە ویژدانی گەلی کوردستان و مرۆڤایەتیدا دەمێنێتەوە، بۆیە پێویستە بەردەوام بە رێز و شکۆوە یادی قوربانیانی ئەو کۆمەڵکوژییە بکەینەوە. "   ئەمڕۆ حەوتەمین ساڵیادی هێرشی داعشە بۆ سەر شنگال کە بەهۆیەوە سەتان هەزار کوردی ئێزدی ئاوارەبوون و بەشێکی زۆریان تاوەکو ئێستا نەگەڕاونەتەوە بۆ شوێنەکانی خۆیان، هەزاران کوردی ئێزدیش بە ژن و منداڵەوە بەدەستی داعش کوژران، شەش هەزار کەسیان رفێندران کە تاوەکو ئێستا نیوەیان ئازادکراون.   مەسرور بارزانی نووسیویەتی "بە پێزانینێکی زۆرەوە یادی قوربانیدانەکانی هێزی پێشمەرگەی کوردستان لە رزگارکردنی شنگال بە رابەرایەتی سەرۆک مەسعود بارزانی دەکەینەوە. "   لە پەیامەکەی سەرۆکوەزیرانی هەرێمی کوردستاندا هاتووە، "لەم یادە خەمناكەدا، دووپاتی دەكەینەوە، حكومەتی هەرێمی كوردستان، بەردەوام دەبێت لە هەوڵەکانی بۆ گەڕاندنەوەی سەربەرزانەی خوشک و برا ئێزدییە ئاوارەکان بۆ شوێنەکانیان و کارکردن لەگەڵ حکومەتی فیدراڵی و کۆمەڵگەی نێودەوڵەتی لەپێناو ئاوەدانکردنەوەی شنگال و دەڤەرەکانی دیکەی خوشک و برا ئێزدییەکان. "  رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتنێکیان واژۆکرد و نێوەڕۆکەکەی بڵاوکرایەوە.  مەسرور بارزانی دەڵێت، "جەخت لە گرنگیی جێبەجێكردنی رێككەوتننامەی شنگال و ئاساییکردنەوەی دۆخی شنگال دەکەینەوە بۆ زەمینەخۆشکردن بۆ ئەوەی ئاوارەكان بە شێوەیەکی سەربەرزانە بگەڕێنەوە بۆ زێدی خۆیان و دەڤەرەکەش ئاوەدان بکرێتەوە. لە هەمانکاتدا هەوڵەكانیشمان زیاتر چڕ دەكەینەوە بۆ دادگاییكردنی تاوانبارانی داعش و هاوكارەکانیان و ئاشكراكردنی چارەنووسی تەواوی بێسەروشوێنكراوان. "