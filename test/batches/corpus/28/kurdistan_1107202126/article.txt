مەلا بەختیار لەمیانی پێشوازیکردنی لە هێزی سریەی فریاكەوتنی خانەقین، ئاماژە بەوە کردووە "راستە ئێوە پێتان دەوترێت مەلا بەختیار لێپرسراوێتییان دەكات، بەڵام لێپرسراوێتیی من بۆ ئێوە، بۆ خزمەتكردنی شاری خانەقین و خەڵكەكەیەتی، بەرگرتنە بە گەندەڵی و پاراستنی ئازادی، ئارامیی تاک و كۆی خەڵكی شارەكە بەبێ جیاوازی".  مەلا بەختیار دەڵێت، کۆبوونەوەی لەگەڵ ئەفسەر و پێشمەرگەکانی سریەی فریاکەوتنی خانەقین "لەپێناو شیکردنەوەی دۆخی هەستیاری گەرمەسێر و چۆنێتی خزمەتکردنی زیاتری شاری خانەقین و خەڵکەکەیەتی بەگشتی".  لە دیدارەكەدا، مەلا بەختیار بە هێزەكەی سریەی خانەقینی راگەیاند "راستە ئێوە پێشمەرگە و خاوەن بیروباوەڕن، بەڵام خەڵكی خانەقینن، خانەقینیش یەكێكە لەو شارانەی كوردستان، كە تووشی بەدبەختی و چەرمەسەریی زۆر بووەتەوە. شاری ئازارچەشتوو و زوڵملێكراویش، بە پێشمەرگە و كەسی لەخۆبوردوو و خاوەن بیروباوەڕ، خزمەتدەكرێت. هەروەك چۆن هەمیشە داوام لە ئێوە ئەوەبوو، هەوێنی ئارامی و ئاشتیی كۆمەڵایەتی بن ل ەشارەكەدا، چونكە بۆ خۆشم هەمیشە روانگەم وابووە، كە دژی قوڵكردنی ناكۆكییەكان بووم و بە پێچەوانەوە بەشێك بووم لە چارەسەر". گوتیشی "لە ساڵی ١٩٨٤ ەوە باوەڕم بە شەڕی ناوخۆ نەماوە و تازە نییە كە دەڵێم شەڕی یەكێتی و پارتی، پارتی و پەكەكە خراپە، شەڕی ناوخۆ خراپە. بگرە هەمیشە دژی ئەوە بووم كە نابێت كورد بەدەستی كورد بەكوشت بدرێت".  مەلا بەختیار باسی لەوەش کرد کە نایەوێت چیدیکە ببینێت منداڵی شەهیدەكانی ناوخۆ كە "كرێی خانوو، نەوت و ئاو و كارەبایان نییە، لە دۆخێكی ناهەموواردا ژیان دەكەن".  لە بەشێكی دیکەی قسەکانیدا مەلا بەختیار ئەوەی خستەڕوو "هیچ كاتێك بە پڕوپاگەندە سیاسەت ناكەم، ئەم چی دەڵێت لەم پەیج و ئەو لەو سۆشیالمیدیا چ بوختانێك دەهۆنێتەوە! لام گرنگ نییە، چونكە ٥١ ساڵ سیاسەتكردن فێری كردووم، كە هیچ كاتێك بە پڕوپاگەندە نیگەران نەبم و بگرە ئەقڵ و قورسایی خۆشم بە پڕوپاگەندە نەگۆڕمەوە! "  مەلا بەختیار پێیوایە "هەر كەسێك لە ئەساڵەت، لە مێژوو، لە ئەقڵ و بیروباوەڕی خۆی، لە قوربانییەكان و لە قەڵەمی خۆی دڵنیابێت، پڕوپاگەندە و درۆی بە دۆلار دروستكراوی سۆشیالمیدیا، هیچ كاریگەرییەكی لەسەری نابێت! "  هاوكات مەلا بەختیار، جەختی لەوە كردەوە، "هیچ كاتێك ئازاری شەخسیی خۆم، ناكاتە ئەوەی هەڵوێست لە حیزبەكەم و گۆڕی هاوڕێ و هاوسەنگەرە شەهیدەكانم وەربگرم، بەڵكو هەمیشە پەرۆشم بۆ یەكێتیی ناو یەكێتی و لە هەر جێگەیەكیش، بۆ ئاشتی و ئارامیی هەڤاڵانم پێویستی كردبێت، من لەو جێگەیە بووم". لە كۆتایی گوتەكانیشدا، گوتی "بیروباوەڕ و ئازادیی بیركردنەوەم، بەڵكو لە گۆڕیشدا، ناچێتە ژێر ركێفی هیچ هێز و پارتێكی سیاسییەوە".