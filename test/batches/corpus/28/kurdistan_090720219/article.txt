ئەمڕۆ هەینی ٠٩ - ٠٧ - ٢٠٢١ کاژێر ١٢ ـی نیوەڕۆ دوو ئۆتۆمبێل رووبەڕوو بە یەکیاندا کێشا، سێ کەس لە رووداوەکە گیانیان لەدەستدا، هەروەها بەپێی ئەوەی لە وێنەکان دەردەکەوێت زیانێکی ماددی زۆریش بە ئۆتۆمبێلەکان کەوتووە.   فازڵ حاجی، گوتەبێژی هاتووچۆی هەولێر لە پەڕەی فەیسبووکی خۆی لەبارەی رووداوەکە نووسیویەتی، "تیژڕۆییەک بۆ گەیشتن بە هیچ، کارەساتێکی نایەوە"، بەپێی قسەکانی فازڵ حاجی، "ئۆتۆمبێلی تۆیۆتا کرۆلا رەنگ سیلڤەر لە هەریرەوە بەرەو شەقڵاوە رۆشتووە، بەهۆی خێرایی زۆرەوە کۆنترۆڵی لەدەستداوە و کەوتووەتە سەر لاتەنشت و شەقامەکەی بەپانی گرتووە، لەو کاتەش کرۆلایەکی دیکەی تایبەت بەرامبەری هاتووە لە سایدی خۆی و لێیداوە".   بەپێی لێکۆڵینەوەکانی هاتووچۆی هەولێر، کاتێك سەیری "گێچی کرۆلای سلڤەر کراوە، دەرکەوت کە لە خێرایی ١٤٠ کیلۆمەتر لە کاژێرێک وەستاوە کە ئەو خێراییە نە سەلامەتە، نە لە هیچ رێگەیەکی هەرێمی کوردستان رێگەپێدراوە".