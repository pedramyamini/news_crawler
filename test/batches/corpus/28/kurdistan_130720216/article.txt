عەلی عەبدولڕەحمان، جێگری بەڕێوەبەری گشتیی باج و خانووبەرەی میری لە هەرێمی کوردستان بە رادیۆی رووداوی راگەیاند "یاسای وەبەرهێنان کە ساڵی ٢٠٠٦ دەرچووە و کۆمپانیاکان تاوەکو ١٠ ساڵ لە باج دەبەخشێت، من لای خۆمەوە تێبینیی زۆرم لەسەری هەیە. بە بۆچوونی خۆم ئەو یاسایە کارێکی زۆر خراپ بووە".  کاوە محەممەد، شارەزای بواری باجیش گوتی "بەخشرانی کۆمپانیا وەبەرهێنەکان لە باج دەچێتە بواری هەڵهاتن لە باج لەڕێگەی یاساوە. بەپێی ئەو رێنوێنییانەی حکومەتی هەرێمی کوردستان دەریکردوون، بواری داوە کە باجدەر لە دوو شێوەدا خۆی لە باج بدزێتەوە. یەکێکیان ئەوەی بەخشینی کۆمپانیاکانە کە شێوازێکی یاساییانەیە. ئەوەی دیکەشیان ئەوەیە کە باجدەر سوود لە لاوازیی کارگێڕیی باج و نەبوونی چاودێری و خۆتۆمارنەکردن وەردەگرێت. ئێستا لە هەرێمی کوردستاندا ژمارەیەکی زۆر لە باجدەر تۆمار نەکراون".  لە هەرێمی کوردستان نزیکەی ١٢ کۆمپانیا سەرەکییەکەی بەرهەمهێنانی نەوت بەپێی گرێبەستەکانیان لە باج بەخشراون.  جێگری بەڕێوەبەری گشتیی باج ئاماژە بەوە دەکات "بەخشینی کۆمپانیاکانی نەوت لە باج سیاسەتی پێش ساڵی ٢٠١٤ی حکومەت بوو بۆ راکێشانی کۆمپانیاکان، بۆیە ئەو کاتە بە بڕیارێک هەموو ئەو کۆمپانیایانە لە باج بەخشراون، بەڵام لە کابینەی نۆیەمدا هەوڵ درا ئەو کۆمپانیایانەی لە باج بەخشراون ئەو باجەیان لێ وەربگیرێت کە لەسەریانە".  بەپێی یاسای ١١٣ی باج، پێویستە هەموو کەسێک بڕی ئەو باجەی دەیکەوێت، بە حکومەتی بدات و بچێتە سەر خەزێنەی گشتی.  عەلی عەبدولڕەحمان ئەوەی خستەڕوو "یاسای باج ئەو یاسایەی عێراقە بە هەندێک دەستکاری و رێککارییەوە. یاساکە بۆ ساڵانی دەیەی ٢٠ ـی سەدەی بیستەم دەگەڕێتەوە، ئەو کاتەی کە ئینگلیز لە عێراق بوون، ئەوان یاساکەیان داڕشتووە. یاسایەکی تۆکمەیە و تاڕادەیەک لێی نەگەڕاوە کون و کەلەبەری تێ بکەوێت".  لە ساڵی ٢٠٢٠ داهاتی باج لە هەرێمی کوردستان ٥٨٨ ملیار و ٨٠٩ ملیۆن دینار بوو: ٥١ % ی لە هەولێر کۆکراوەتەوە کە دەکاتە ٢٩٧ ملیار و ٩٤٩ ملیۆن دینار، ٢٦ % ی لە سلێمانی بووە کە دەکاتە ١٥٢ ملیار و ٩٢ ملیۆن دینار، ٢٣ % ـی لە دهۆک بووە کە دەکاتە ١٣٨ ملیار و ٨٠٩ ملیۆن دینار.