دیندار زێباری لە لێدوانێکی رۆژنامەڤانییدا سەبارەت بە پرۆژەی پێشنیار کراو بۆ ناساندنی تاوانەکانی داعش بە تاوانی نێودەوڵەتی و میکانیزمی جێبەجێکردن و پڕۆسەی دادگاییکردنی تاوانباراندا دەڵێت ئەنجوومەنی ئاسایشی نێودەوڵەتی لەسەر زاری نوێنەرەکەیەوە کە کەریم خانە بۆ ئەم دۆسیەیە دانیپێدانا و پشتگیری و دەستخۆشی کرد لە ھەماھەنگی حکومەتی ھەرێمی کوردستان.  زێباری دەڵێت: "بڕیاری ٢٣٧٩ی ئەنجوومەنی ئاسایشی نێودەوڵەتی، بڕیارێکی نێودەوڵەتییە و عێراق پەسەندی کردووە، چونکە عێراق وڵاتێکی مەرکەزیی نییە، بەڵکو وڵاتێکی فیدراڵییە، ئەگەر ئێمە بڵێین لە دوارۆژدا دادگایەک لە کوردستان دروست بێت و تاوانبارانی داعش لەسەر تاوانی نێودەوڵەتی لە کوردستان سزا بدرێت، ئەگەر ئەمە یاسایی نەبێت، ئەوا کاتێک پێشمەرگە شەڕی داعشی کردووە و شەھیدی داوە، خۆ ئەمەش بەرپرسیارییەتی ئێمە نەبوو، دەبوو ھێزەکانی حکومەتی مەرکەزی بیانکردایە، ئەگەر پێشمەرگە نەبووایە ئەوا ھەرێمی کوردستان رووبەڕووی کۆمەڵکوژیی دەبووەوە ھەر بۆیەش ئەمە مافی ئەم ھەرێمەیە کە بە یاسا ئەنجامدەرانی تاوانی کۆمەڵکوژیی دژی ھاوڵاتیانی ھەرێمی کوردستان سزا بدات، ھەرێمی کوردستان دەیان ساڵە کەوتووەتە ژێر ئەو کۆمەڵکوژییە".  لەبارەی ھەڵوێستی دادگای فیدراڵی عێراقەوە،  کە مانگی رابردوو رەتیکردەوە هەرێمی کوردستان ئەو مافەی هەبێت لە دروستکردنی دادگای تاوانکاری تایبەتمەند بە تاوانەکانی داعش لە ھەرێمی کوردستان، دیندار زێباری دەڵێت: "لە مێژووی عێراق و وڵاتان شتێکی ھاوشێوە نەبووە دادگا بڕیار لەسەر رەشنووسێک بدات، کە ھێشتا رەشنووسی کۆتایی نییە و یەکلایی نەبووەتەوە، دەیان پڕۆژەی دیکە لەسەر مێزی گفتوگۆیە، ئێمە ئەنجوومەنی شوورا و ئەنجوومەنی دادوەری و وەزارەتی داد، وەزیری ھەرێم بۆ کاروباری پەرلەمان و فەرمانگە و کۆمیتەی یاساییمان ھەیە، راوێژمان بە دەیان رێکخراوی کۆمەڵگای مەدەنی و نێودەوڵەتی کردووە، مەعقول نییە ھیچیان لە دەستووری عێراق تێنەگەن، دەشبینین بڕیارەکە لەسەر شتێک دەرچووە کە ھێشتا بوونی نییە".  دیندار زێباری کە هاوکات رێکخەری راسپاردە نێودەوڵەتییەکانە لە حکومەتی هەرێمی کوردستان لە درێژەی لێدوانەکەیدا دەڵێت: "بۆ ھەر پرۆژەیەک کە پێشکەشدەکرێت لەسەر تاوانەکانی نێودەوڵەتی لە عێراق لەم بارەوە ھەڵوێستی یونیتاد روونە، یونیتاد دەڵێت ئێمە دەمانەوێت گیراوەکانی داعش بە تاوانی نێودەوڵەتی سزا بدرێن، دادگاکە لە ھەر کوێ بێت، ھەر لە عێراقە و بڕیارەکەش بۆ عێراقە و یاساکە جێبەجێ بکرێت بە ھەموو ھێزێکەوە پشتگیریی لێدەکەین، بەغداش رەشنووسێکی ئامادە کردووە و خوێندنەوەی بۆ کراوە بەبێ ئەوەی راوێژ لەگەڵ حکومەت ھەرێمی کوردستان بکات، ئەمە دووەمین پڕۆژەیە عێراق ئامادەی دەکات، پارێزگاکانی ھەرێمی کوردستانی تێدا نییە".  رۆژی ٢٨ی نیسانی ٢٠٢١ لە کۆبوونەوەی ئەنجوومەنی وەزیرانی ھەرێمی کوردستاندا، پڕۆژە یاسای دادگای تاوانکاری تایبەتمەند بە تاوانەکانی داعش لە ھەرێمی کوردستان، بە مەبەستی دادگاییکردنی چەکدارانی داعش لەسەر ئەنجامدانی تاوانەکانی جەنگ و تاوانی دژ بە مرۆڤایەتی و کۆمەڵکوژیی پەسەندکرا.  لە پڕۆژە یاساکەدا جگە لە دادگاییکردنی چەکدارانی داعش، داوا لە کۆمەڵگای نێودەوڵەتی کراوە ھاوکار و یارمەتیدەر بێت بۆ کۆکردنەوەی کۆمەک و ھاوکاریی بۆ قوربانییان لە رێگەی سندوقێکی تایبەتەوە لە پێناو ساڕێژکردنی برینەکانیان.  زێباری دەڵێت "یاسای دژە تیرۆر لە ھەرێمی کوردستان ھەیە و ئاڵوگۆڕی گیراوەکان لەنێوان ھەرێم و بەغدا ھەیە، بەغدا لە پڕۆژە یاساکانیدا باسی بەغدا و پارێزگاکانی دەکات، بەپێی دەستووری عێراق ئێمە پارێزگا نین، ئێمە ھەرێمین، لەبەر ئەوەشە پرسیارەکەی من ئەوەیە کە ئایا رەشنووسەکەی بەغدا ھەمان شێوەی رەشنووسەکەی ھەرێم کە دووساڵ پێش ئێمە دەستیان پێکردووە ھەمان ماددەکانی کە لە رەشنووسەکەی ھەرێم دا ھەیە، لەوەی بەغداش دا ھەیە، بۆچی رەخنە ناگیرێت چونکە لەو رەشنووسەی بەغداش ھەموو پێوەرە نێودەوڵەتییەکانی دادگای لاهای تێیدا نووسراوە".  دەربارەی شێوازی دادگاییکردنی تۆمەتباران و جۆری ماددە یاساییەکەی، دیندار زێباری گوتی: "ئەمە وردەکاریی یاساییە و ئێمە تیمێکی ھونەریمان ھەیە لە یونیتاد، ئەو تیمە ئێستا لە بەغدا و ھەولێر راھێنان بە دادوەرەکان و داوکاری گشتی دەکەن، سەدان بەڵگەنامەیان کۆکردووەتەوە لە ھەرێم، ھەماھەنگی ھەرێم و یونیتاد لە چوارچێوەی عێراقە".   لە بەشێکی بڕیارەکەی دادگای باڵای فیدراڵی باس لەوە کرابوو ئەمریکا دژی دامەزراندنی دادگای تایبەتمەندە بۆ تاوانەکانی داعش و لەمبارەیەوە دیندار زێباری گوتی: "ھەڵوێستی ئەمریکا بە تەواوی لەگەڵ عێراق و ھەرێمی کوردستاندایە، نوێنەری ھەمیشەیی ولایەتە یەکگرتووەکانی ئەمریکا لە ئەنجوومەنی ئاسایشی نێودەوڵەتی لێدوانی ھەیە کە دەڵێت ئێمە بەتەواوی پشتگیریی لە حکومەتی فیدڕاڵی و حکومەتی ھەرێمی کوردستان دەکەین و لەگەڵ ئەوەشداین کە ئەم دەستپێشخەرییە سەرکەوتووبێت".  دیندار زێباری ئەوەش دەخاتەڕوو کە عێراق داوای لە ئەنجوومەنی ئاسایشی نێودەوڵەتی کردبوو بۆ ئەم پڕۆسەیە ھەروەھا عێراق رازی ببوو بەوەی تیمی نێودەوڵەتی ھاوکاری عێراق بکات و لەمبارەیەوە دەڵێت: "لە بڕیارەکەی دادگای باڵای ئیتیحادی (دژیەکی) ھەیە، چونکە دادگای باڵای فیدڕاڵی خۆی خستووەتە بابەتێکەوە کە ھێشتا نییە، بڕیاری لەسەر شتێک داوە کە ناوەرۆکی نییە، باسی دادوەری بیانیی تێدایە لە کاتێکدا ئەمانە ھەموارکراوەتەوە و دەستکاریی کراوە، سەرۆکی دەسەڵاتی دادوەریی لە ھەرێمی کوردستان ئەندامە لە ئەنجوومەنی بالای دادوەریی فیدڕاڵی و چەندین گیراومان ئاڵوگۆڕکردووە لە چوارچێوەی یاسای تیرۆردا لەگەڵ بەغدا، بۆیەش دەپرسم کە جیاوازی نێوان یاسای تیرۆر و ئەم یاسایە چییە، تەنیا داواکارییەکی نێودەوڵەتییە لە عێراق و ئەم رەھەندەش لە ئەنجوومەنی ئاسایش بۆ عێراق بڕیاری لەسەر دراوە نەک ئێمە بڕیارمان دابێت، بەڵکو بەغدا رازی بووە بەوەی تیمی نێودەوڵەتی ھاوکاری وڵاتی عێراق بکات بە ھەرێمیشەوە بۆ یاساکە و ئاڵوگۆڕی زانیاری".  دیندار زێباری ئەندام لە لیژنەی ھەماھەنگیکاری نیشتمانی عێراقی بۆ ھەماھەنگی لەگەڵ یونیتاد ئاشکرایشی دەکات پێدەچێت دادگای باڵای فیدڕاڵی پرسی بە لایەنە پەیوەندیدارەکانی لە حکومەتی عێراق نەکردبێت و لەمبارەیەوە دەڵێت "بڕیاری ئەنجوومەنی ئاسایشی نێودەوڵەتی لەسەر داواکاری حکومەتی عێراق دەرچووە، داوایشی لە ھەرێم کردووە کە ھاوکاری بکات لە جێبەجێکردنی بڕیارەکە کە ئەمەش خۆی لە پرۆسەی کۆکردنەوەی بەڵگە و لێکۆڵینەوە و دادگاییکردنیاندا دەبینێتەوە، من بۆ خۆم ئەندامم لە لیژنەی ھەماھەنگیکاری عێراق لە بەغدا، بەغدا ئاگاداری ئەو ھەماھەنگییەیە کە لە ھەرێمی کوردستان لەگەڵ یونیتاددا ھەیە، بەڵام واپێدەچێت، پرس بە حکومەتی عێراق و ئەوانەی پەیوەندیدارن بە دۆسیەکە نەکراوە، خودی لیژنەی ھەماھەنگیکاری نیشتمانی عێراقی بۆ ھەماھەنگی لەگەڵ یونیتاد ئاگاداری ئەم بڕیارەی دادگای باڵا نییە و پرسیشی پێ نەکراوە".