ئەمڕۆ چوارشەممە ٢٨ی تەمموزی ٢٠٢١، هەڵگورد نەجیب، قایمقامی قەزای سۆران لە پارێزگای هەولێر بە تۆڕی میدیایی رووداوی راگەیاند: "ئەو نووسراوە ماوەیەکە پێمانگەیشتووە و کارمان لەسەرکردووە، هەر کەسێک کاتێک سەردانی فەرمانگەیەکی حکومەت دەکات کلاشینکۆف یان دەمانچەی بێ مۆڵەت لە پرسگەکەی دابنێت، پێویستە هێزەکانی پۆلیسی لێ ئاگاداربکرێتەوە بۆ ئەوەی رێوشوێنی یاسایی بەرامبەر بگیرێتەبەر".  بە گوتەی هەڵگورد نەجیب ئەو رێکارە لە چوارچێوەی هەوڵەکانی حکومەتی هەرێمی کوردستانە بۆ دەستبەسەرداگرتن و نەهێشتنی دیاردەی چەکی بێ مۆڵەت.  نووسراوەکە، کە ژمارە ١٣٩٧ی لەسەرە و مانگی رابردوو دەرچووە، لەلایەن قایمقامی سۆرانەوە لە رۆژی ١٣ی تەمموزی ٢٠٢١ گشتاندنی بۆ کراوە، ئەو هاونیشتیمانییانەی سەردانی فەرمانگەکانی حکومەتی هەرێمی کوردستان دەکەن و چەکیان پێیە، بەپێی یاسای ژمارە ١٦ی ساڵی ١٩٩٣ (ماددەی ٢١ی چەک) مامەڵەیان لەگەڵ دەکرێت.