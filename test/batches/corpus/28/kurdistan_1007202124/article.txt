رۆژی ٩ - ٧ - ٢٠٢١ ئەنجوومەنی ئاسایشی سەر بە نەتەوە یەکگرتووەکان کۆبووەوە و بڕیاری گەیاندنی هاوکاری مرۆیی بۆ سووریا لە رێگای دەروازەی سنووری بابولهەوا، بۆ ماوەی شەش مانگی دیکە درێژکردەوە.   بەڕێوەبەرایەتیی خۆسەر لەو بارەیەوە راگەیێندراوێکی بڵاوکردەوە و رایگەیاند:  "دەروازەکە لەژێر کۆنتڕۆڵی دەوڵەتی تورکیا و چەکدارەکانی بەرەی ئەحراری شام دایە، بۆ ماوەی شەش مانگ بڕیاری ناردنی هاوکارییەکانی درێژکردووەتەوە، رەنگە درێژتریشی بکاتەوە. ئەم بڕیارەش لە دوای گوشاری رووسیا - تورکیا دێت، کە لە دانیشتنی ئەمدواییەی ئەنجوومەنی ئاسایش بڕیاری لەبارەوە درا. "  بەڕێوەبەرایەتیی خۆسەر بڕیاری درێژکردنەوەکە وەکو سزایەک لە دژی پێنج ملیۆن کەسی باکوور و رۆژهەڵاتی سووریا دەبینێت و  دەڵێت: "بڕیارەکە دەیسەلمێنێت هەندێک لایەن دۆخی مرۆیی سووریا بۆ مەبەستی سیاسی بەکاردەهێنن، ئەوەش لەگەڵ بەرپرسیارێتییەکانی ئەنجوومەنی ئاسایش و نەتەوە یەکگرتووەکان و دامەزراوە مرۆییەکان یەکناگرێتەوە. "  بەڕێوەبەرایەتیی خۆسەر لە راگەیێندراوەکەیدا "بەتووندی" بڕیارەکەی ئەنجوومەنی ئاسایشی نەتەوە یەکگرتووەکان رەتدەکاتەوە و پێیوایە: "دۆخی مرۆیی سووریا لەبەرچاو ناگرێت، بڕیارەکە دۆخی مرۆیی قووڵتر دەکاتەوە. دۆخی کەمپەکان ئاڵۆز دەکات، کە لەهەرێمەکانی بەڕێوەبەرایەتیی خۆسەر ١٥ کەمپ هەن. "  دەشڵێت؛ کەمپی ئاوارەکانی ناوخۆیی هەن بەهۆی هێرشەکانی تورکیاوە دەیان هەزار کەس لەسەر ماڵ و شوێنی خۆیان بەزۆری کۆچبەر بوون. لەناوچەکانی دیکەی سووریاش زیاتر لە ملیۆنێک کۆچبەر روویان لە سنووری ناوچەکانی بەڕێوەبەرایەتیی خۆسەر کردووە.   بەبڕیاری نەتەوە یەکگرتووەکان لە ساڵی ٢٠١٤ وە هاوکاری مرۆیی لە رێگەی دەروازەی بابولهەواوە دەگەیێنرێتە ئاوارەکانی شەڕی ناوخۆی سووریا.  بە دەستپێشخەری رووسیا و لەدوای دەستکاریکردنی پرۆژە بڕیارێكی ئیرلەندا و نەرویج، کە تێیدا داوا کرابوو دەروازەی بابولهەوا بۆ ماوەی ٦ مانگی دیکە بە کراوەیی بەڕووی گواستنەوەی یارمەتی مرۆیی بمێنێتەوە، ئەنجوومەنی ئاسایش کۆبووەوە.  لە پرۆژە بڕیارەکە پێشنیازی کردنەوەی دەروازەی سنووری بابولهەوا و تلکۆچەری نێوان رۆژئاوای کوردستان و هەرێمی کوردستان بۆ ماوەی یەک ساڵ کرابوو، بەڵام رووسیا پێشنیازی کردنەوەی دەروازەی تلکۆچەری رەتکردەوە.  بەڕێوەبەرایەتیی خۆسەر دەڵێت: "ئێمە دژی ناردنی هاوکاری مرۆیی بۆ گەلی سووریا نین لە هەر دەروازەیەک بێت، بەڵام لەدژی پێچەوانەبوونەوەی پێوەرەکان و هەڕەشە گەورەکانین لە دژی مرۆڤایەتی، تەنانەت لەو هەرێمانەی، کە داعش تێیدا شکا. "  بەڕێوەبەرایەتیی خۆسەر داوا دەکات چاو بە بڕیارەکەدا بخشێندرێتەوە و دەروازەی تلکۆچەر بکرێتەوە. چونکە مانەوە دەروازەکە بە داخراوی قەیرانی مرۆیی لە ناوچەکە قوڵتر دەکاتەوە.