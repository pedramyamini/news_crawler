لە راگەیێندراوەکەی گوتەبێژی پارتی دیموکراتی کوردستاندا هاتووە، "رووداوەكانی ئەم چەند رۆژەی دەڤەری سلێمانی بووە هۆی دروستبوونی گرژی و بارودۆخێكی ناهەموار و، دڵەڕاوكێ و نیگەرانی هاووڵاتیانی ناو شاری سلێمانی و دەڤەرەكەی بەگشتی. "    پارتی هیوادارە یەکێتی بەشێوەیەک چارەسەری کێشەکە بکات کە "نیگەرانی و دڵەڕاوكێی جەماوەرە خۆشەویستەکەی بڕەوێنێتەوە. "   لە سلێمانی چی روویدا؟    چەند رۆژێکە بافڵ تاڵەبانی هاوسەرۆکی یەکێتی نیشتیمانی کوردستان دەستی بۆ گۆڕینی ژمارەیەک لە بەرپرسانی دەزگای زانیاری و دژەتیرۆری یەکێتی بردووە، بەڵام رۆژی ٨ی تەمموزی ٢٠٢١، لەکاتی هەوڵدان بۆ گۆڕینی سەرۆکی هەردوو دەزگاکە، گرژی لەنێوان بافڵ تاڵەبانی و لاهوور شێخ جەنگی دروستبوو و نزیک بووە لە پێکدادان. بڕیارەکان لەلایەن قوباد تاڵەبانی، سەرۆکی تیمی یەکێتی لە حکومەت دراون.    شەوی پێنجشەممە سلێمانی جوڵەی هەندێک لەو هێزانەی بەخۆوە بینی و لە سنووری قەڵاچوالان هێزەکانی زۆنی سەوز خرانە ئامادەباشییەوە، ئەگەر هەوڵەکانی ژمارەیەک کەسایەتی نێو یەکێتی و دەرەوەی ئەو حیزبە نەبووایە، ئەگەری پێکدادانی سەربازی زۆر نزیک بوو.    ناوەڕۆکی گفتوگۆکان لەگەڵ بافڵ تاڵەبانی و لاهوور شێخ جەنگی بۆ کۆبوونەوە     رووداو ناوەڕۆکی گفتوگۆکانی ئەو سەرکردانەی یەکێتی دەستکەوتووە لەگەڵ هاوسەرۆکان، بە پێی زانیارییەکانی تۆڕی میدیایی رووداو بافڵ تاڵەبانی، هاوسەرۆکی یەکێتیی نیشتمانیی کوردستان گوتویەتی، گۆڕانکارییەکان بەردەوام دەبن و لە پۆلیس و ئاسایش و فڕۆکەخانە و دەروازە سنوورییەکانش گۆڕانکاریی دەکەین.     بافڵ تاڵەبانی بە روونی گوتوویەتی، ئەوانەی تاوەکو ئێستا لەو شوێنانە بوون و دەیانگۆڕین، چەند ساڵێکە خەریکی قاچاخچێتین، ئەمە بڕیاری حکومەتە و دەبێ بگۆڕدرێن، رونتر قسەی کردووە و دەڵێت ١٠ ساڵە ئەو خەڵک دادەنێ، (مەبەستی لاهور شێخ جەنگی بووە)، با منیش پێنج ساڵ خەڵک دابنێم.     مەحموود سەنگاوی و عەدنانی حەمەی مینا داوای کۆبوونەوەیان کردووە لەنێوان بافڵ تاڵەبانی و لاهوور شێخ جەنگی، بەڵام بافڵ تاڵەبانی کۆبوونەوەی رەتکردووەتەوە و، ناڕاستەوخۆ گوتوویەتی ئیدی من کەسی یەکەمی یەکێتیم و ئەو بڕیارانە وەک خۆی جێبەجێ دەکرێت.      لە بەرامبەردا لاهوور شێخ جەنگی بە تووندی ناڕەزایەتی دەربڕیوە و گوتوویەتی ناکرێت گۆڕانکاری لەو پۆستە گرنگانە بکرێ و هیچ حسابێک بۆ من نەکرێ، ئەوە قابیلی قبووڵ نییە.     لاهوور شێخ جەنگی بە ئاشکرا گوتویەتی سەرکردایەتی کۆدەکەمەوە و داوای گۆڕینی قوباد تاڵەبانی دەکەم لە پۆستی جێگری سەرۆکوەزیران و بە نامەیەکی فەرمیش داوای راگرتنی ئەو گۆڕانکارییانە دەکەم، وەڵامی بافڵ تاڵەبانی بۆ ئەو هەوڵەی لاهوور شێخ جەنگی ئەوە بووە، با سەرکردایەتی کۆ نەکاتەوە، چونکە بە هیچ جۆرێک پابەندنابم بە هیچ بڕیارێکی سەرکردایەتی.     ئێستا بۆچونێک لە نێو سەرکردە کۆن و نوێکانی یەکێتی دروست بووە، کە دۆخێکی تازە هاتووەتە پێش و ئەگەر چارەسەر نەکرێت ئەنجام و ئاکامەکانی زۆر خراپ دەبن، دەریشکەوت کە سیستەمی هاوسەرۆکی سەرکەوتوو نەبووە، بۆیە بەستنی پلینیۆمێک بۆ ئێستای حیزبەکە بە گرنگ دەزانن و پێیانوایە دەبێت پێداچوونەوەیەک بە سیستەمی هاوسەرۆکیی ئەو پەیکەربەندییە بکرێت کە لە دوای کۆنگرەوە بۆ یەکێتیی دروستبووە.      رووداو زانیویەتی هەوڵەکانی نێوەندگیری بۆ کۆبوونەوەی هەردوو هاوسەرۆکی یەکێتی ئەنجامیان نەبووە و تاوەکو ئێستا یەکدییان نەبینیوە.  دەقی راگەیێندراوی گوتەبێژی پارتی دیموکراتی کوردستان:  سەبارەت بە ڕوداوەكانی ئەم چەند رۆژەی دەڤەری سلێمانی، كە بووە هۆی دروستبوونی گرژی و بارودۆخێكی ناھەموار و، دڵەڕاوكێ و نیگەرانی هاوڵاتیانی ناو شاری سلێمانی و دەڤەرەكەی بەگشتی بەدوای خۆیدا هێناوە.  ئێمە لە پارتی دیموكراتی كوردستان رایدەگەیەنین، كە ئەم بابەتە پەیوەندی بە ناوخۆی برادەرانی یەكێتی نیشتیمانی كوردستانەوە هەیە و، هیوادارین چارەسەرییەكەی لە بەرژەوەندیی هاوڵاتیان و سەقامگیریی هەرێمی كوردستان بەگشتی و دەڤەری سلێمانی بەتایبەتی بێت، بەشێوەیەک کە نیگەرانی و دڵەڕاوكێی جەماوەرە خۆشەویستەکەی بڕەوێنێتەوە.  گوتەبێژی پارتی دیموكراتی كوردستان