بەپێی راگەیێندراوێکی سەرۆکایەتیی کۆماری عێراق، ئێوارەی رۆژی یەکشەممە ١١ی تەممووزی ٢٠٢١، د. بەرهەم ساڵح، سەرۆککۆماری عێراق پێشوازیی کرد لە حەیدەر عەبادی، سەرۆکوەزیرانی پێشووتری عێراق و سەرۆکی هاوپەیمانیی نەسر، لە کۆبوونەوەیەکدا سەبارەت بە دواین گۆڕانکارییەکانی دۆخی سیاسی و ئەمنی و خزمەتگوزاریی وڵات گفتوگۆیان کرد.  هەردوولاە جەختیان لە پێویستیی پاراستنی سەقامگیری و سەلامەتیی وڵات و پاراستنی ئاسایشی هاووڵاتییان و رەتکردنەوەی پێشێلکارییەکان کردەوە کە دەبێتە ھۆی دروستبوونی پشێوی، هەروەها بە گرنگییەوە باس لە بەردەوامیدان بە هەوڵە ئەمنییەکان کرا بۆ ریشەکێشکردنی پاشماوەکانی تیرۆر و رێگرتن لە کاری تێکدەرانە لە دژی هێڵەکانی دابینکردنی وزەی کارەبا.  لە بەشێکی دیکەی دیدارەکەدا گفتوگۆ کرا لەبارەی دۆسیەی هەڵبژاردنەکانی داهاتوو کە بڕیارە لە تشرینی یەکەمی ٢٠٢١ دا ئەنجامبدرێت، جەختیش لە پێویستیی یەکخستنی گشت ھەوڵەکان بە ئاراستەی سەرخستنی ھەڵبژاردنەکان لەسەر بنەمای دادپەروەری لە قۆناخە جیاجیاکاندا کرایەوە، بەجۆرێک خواستی ئازادانەی گەلی عێراق بھێنێتەدی لە دیاریکردنی نوێنەرەکانیان "دوور لە ساختەکاری و فرتۆفێڵ و فشار و دەستەبەرکردنی بەشداریی بەرفراوانی خەڵک، تاوەکو دەرئەنجامەکانی رەنگدانەوەی خواستی راستەقینەی خەڵک بێت".  ئێوارەی رۆژی یەکشەممە حەیدەر عەبادی، سەرۆکی هاوپەیمانیی نەسر و سەرۆکوەزیرانی پێشووتری عێراق بە سەردانێک گەیشتە سلێمانی و لەلایەن د. هەڤاڵ ئەبوبەکر، پارێزگاری سلێمانی، لە فڕۆکەخانەی نێودەوڵەتیی سلێمانی پێشوازیی لێکرا.  سەردانەکە لەکاتێکدایە، پێشتر حەیدەر عەبادی سەرۆکوەزیرانی پێشووتری عێراق لە هەڤپەیڤینێکدا بە تۆڕی میدیایی رووداوی راگەیاند، "پەیوەندیی ئێمە لەگەڵ هەموواندا باشە و بەمنزیکانە سەردانی هەرێمی کوردستان دەکەم".  سەبارەت بە نزیکبوونەوەی لەگەڵ حیزبێک یان فراکسیۆنێکی کوردی، حەیدەر عەبادی گوتی "پەیوەندیی ئێمە لەگەڵ هەموواندا باشە، چ لەگەڵ رێزدار مەسعود بارزانی خۆی، یان لەگەڵ کاک نێچیرڤان بارزانی، هەروەها لە سلێمانیش لەگەڵ کوڕانی خوالێخۆشبوو جەلال تاڵەبانی یان لەگەڵ سەرکردایەتییەکانی دیکەی کورد لە سلێمانی. بەڕاستی پەیوەندییەکانمان نایابن و لەم چوارچێوەیەدا پەیوەندیمان هەیە و لەوانەیە لەم نزیکانە سەردانێکمان هەبێت بۆ کوردستان بۆ پەیوەندیگرتن سەبارەت بەم بابەتە".