رێکخەری راسپاردە نێودەوڵەتییەکان ئەمڕۆ یەکشەممە ١٥ - ٠٨ - ٢٠٢١ بڵاویکردەوە، رۆژی ٠٣ - ٠٨ - ٢٠٢١ نێردەی نەتەوە یەکگرتووەکان بۆ هاریکاریی عێراق - یونامی و نووسینگەی کۆمیسیاری باڵای نەتەوە یەکگرتووەکان راپۆرتێکیان لەبارەی ئەشکەنجەدان لە عێراق و هەرێمی کوردستان بڵاوکردەوە و "تێچینە بەراییەکانی نووسینگەی رێکخەر وەکو پاشبەند لە کۆتایی راپۆرتەکە و لە پێگەی فەرمیی ئەلیکترۆنیی یونامی دانراوە. نووسینگەی رێکخەر بەمزووانە راپۆرتی تەواو پێشکێش بە یونامی و کۆمیسیاری باڵای نەتەوە یەکگرتووەکان دەکات".  لە راگەیێندراوەکەدا هاتووە، حکومەتی هەرێمی کوردستان "یاسا و رێسای تایبەتی بۆ پاراستنی ئازادییە تاکە کەسییەکان هەیە و ئەو چوارچێوە یاساییەی لە هەرێمی کوردستان بەرکارە لەسەر بناخەیەکی پتەوی جێبەجێکردن بونیادنراوە و بەرجەستەکردنیشی لەلایەن هاوتا و رێکخراوە نێودەوڵەتییەکان چاودێری دەکرێت".  نووسینگەی رێکخەری راسپاردە نێودەوڵەتییەکانی حکومەتی هەرێمی کوردستان دەڵێت، "ئەشکەنجەدان کردەیەکی دزێو، قێزەون و نامۆیە بەو بەها دیموکراسییانەی حکومەتی هەرێمی کوردستان لە باوەشی گرتوون. هاوکات، حکومەتی هەرێمی کوردستان هەوڵەکانی چڕکردوونەتەوە تاوەکو گرتووخانە و خانەکانی چاکسازی بە باشترین شێوە و بە گوێرەی پێوەرە نێودەوڵەتییەکان بەڕێوەبچن".  وەکو لە راگەیێندراوەکەدا هاتووە، بڵاوبوونەوەی پەتای کۆرۆنا بووە هۆی ئەوەی سەردانکردنی خانەکانی چاکسازی سنووردار بکرێت، بەڵام مافی بینینی پارێزەر و پەیوەندیی تەلەفۆنی زەوت نەکراوە و "سەرەڕای رێنوێنییەکان بۆ سنووردارکردنی سەردانیکردنەکان، لە سەرەتای ئەمساڵەوە هیچ داوایەکی یونامی و نووسینگەی کۆمسیاری باڵا رەتنەکراوەتەوە بۆ ئەنجامدانی سەردان. هەروەها، حکومەتی هەرێمی کوردستان ئامادەیە بۆ هاوئاهەنگی لەگەڵ لایەنە پەیوەندیدارەکان تاوەکو رەگ و ریشەی ئەشکەنجەدان بە یەکجاری هەڵبکێشرێت".  هەروەها دەشڵێت، "حکومەتی هەرێمی کوردستان پێشوازیی لە هەر دەستپێشخەرییەک دەکات بۆ هەماهەنگی و هاوکاری، بەڵام پێویستە یونامی و لایەنە نێودەوڵەتییەکان زیاتر هاوکاربن و زانیاریی وردتر بە دامەزراوە پەیوەندیدارەکان بدەن تاوەکو بەدواداچوونەکان بە شێوەیەکی خێراتر بەڕێوەبچن، لەوانەش ئاماژەکردن بەو ناوچانەی گوایە ئەوان تێبینییان کردووە ئەشکەنجەیان تێدا ئەنجامدراوە".  لە کۆتایی راگەیێندراوەکەدا هاتووە، حکومەتی هەرێمی کوردستان "بەرجەستەی ئەو بەها دیموکراتییانە دەکات کە کۆڵەکەی سەرەکین بۆ حوکمڕانیی چاک و پاراستنی مافی مرۆڤ. رێکارە یاساییەکان بە دروستی و لە ژێر رۆشنایی یاسا بەرکارەکان ئەنجامدەدرێن. هاوکات، حکومەتی هەرێمی کوردستان پەیوەندییەکی بەردەوامی لەگەڵ لایەنە نێودەوڵەتییەکان هەیە، بە تایبەتی یۆنامی و نووسینگەی کۆمیسیاری باڵا، هەروەها پێشوازی لە هەر هەوڵێکی دۆستانە دەکات بۆ بەرەنگاربوونەوە ئەشکەنجە".