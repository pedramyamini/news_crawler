رۆژی سێشەممە ١٧ - ٠٨ - ٢٠٢١ لە گوندی سکن لە سنووری شنگال هێرشکرایە سەر تەحسین قاسم، پەیامنێری رووداو و عەلی حەماس، کامێرامانی رووداو. تیمی رووداو بە مەبەستی رووماڵکردنی بۆردوومانی تورکیا لەو ناوچە بوون و لەلایەن شەڕڤانانی یەبەشە بە قۆناخە تفەنگ هێرشکرایە سەریان و دوای بریندارکردنی پەیامنێری رووداو رەوانەی نەخۆشخانە کرا.  لە راگەیێندراوەکەدا رێکخراوی جاسەنە بە پێویستی دەزانێت لێپرسراوانی کەناڵەکانی میدیا "لەو دۆخە نائاساییەی لە دەڤەری شنگال دەگوزەرێت ئاگادار بکاتەوە کە ژینگەیەکی سرووشتی نییە بۆ کاری رۆژنامەڤانی بەهۆی ئەو بارگرژییەی لەو ناوچەیەدا هەیە، هەروەها بوونی ژمارەیەکی زۆر لە گرووپی چەکدار لەو دەڤەرە ژینگەی کاری رۆژنامەڤانی گرانتر کردووە. "  پێشتر تۆڕی میدیایی رووداو لە راگەیێندراوێکدا هێرشکردنە سەر تیمەکەی لە شنگال بە "تووندی شەرمەزار" کرد و داوای لە فەرماندەی گشتیی هێزە چەکدارەکانی عێراق، فەرماندەی حەشدی شەعبی و دەستەی راگەیاندن و گەیاندنی عێراقی کرد، "دەستبەجێ ئەرکی خۆیان جێبەجێبکەن بە گرتن و دادگاییکردنی هێرشکاران بەپێی یاسا و سەلامەتی کاری تیمەکانمان لەو ناوچەیە دابین بکەن".  هەروەها سەنتەری میترۆ بۆ داكۆكی لە مافی رۆژنامەنووسان لە راگەیێندراوێکدا هێرشکردنە سەر تیمی رووداوی لە سنووری شنگال شەرمەزار کرد و رایگەیاند، "هێرشكردنە سەر تیمی كەناڵی رووداو لە لایەن ' شەڕڤانانی یەبەشە ' لە شنگال، كردەیەكی ترسنۆكانەیە و شەرمەزاری دەكەین. "     دەقی راگەیێندراوی رێکخراوی جاسەنە:     دەستدرێژیکردنە سەر پەیامنێری رووداو لە شەنگال سەرکۆنە دەکەین.     رۆژی سێشەممە ١٨ی ئاب دوای هێرشی ئاسمانیی تورکیا بۆ سەر نەخۆشخانەیەک لە گوندی سەکێن لە چیای شنگال و گیان لە دەستدانی پێنج کەس و برینداربوونی ١٠ کەسی دیکە جگە لە شەڕڤانانی یەکینەکانی پاراستنی شنگال (یەبەشە) خەڵکانی مەدەنیشی تێدایە، تیمێکی کەناڵی رووداو بۆ رووماڵکردنی ئەو رووداوە دەچنە ئەو ناوچەیە، بەڵام شەڕڤانانی یەبەشە تەقە بەسەر تیمەکەدا دەکەن و بە قۆناغە تەفەنگ رۆژنامەنووس، تەحسین نامق بریندار دەکەن.     رێکخراوی جاسەنە بۆ ئازادیی بیرڕا و میدیا سەرکۆنەی ئەو هێرشە دەکات و بە پێشێلکردنێکی تەواوی مافی رۆژنامەنووسان لە رووماڵکردنی رووداوەکاندا، ناوزەدی دەکات.     رێکخراوی جاسەنە بە پێویستیشی دەزانێت لێپرسراوانی کەناڵەکانی میدیا لەو دۆخە نا ئاساییەی لە دەڤەری شنگال دەگوزەرێت ئاگادار بکاتەوە کە ژینگەیەکی سرووشتی نییە بۆ کاری رۆژنامەوانی بەهۆی ئەو بارگرژییە لەو ناوچەیەدا هەیە، هەروەها هەبوونی ژمارەیەکی زۆر لە گرووپی چەکدار لەو دەڤەرە ژینگەی کاری رۆژنامەوانی گرانتر کردووە، خودی رۆژنامەنووس (تەحسین نامیق)یش ماوەیەک لەمەوپێش لەلایەن حەشدی شەعبیەوە دەستگیرکرا.     هەربۆیە کارکردنی رۆژنامەنووسانی مەیدانی لەو ناوچانەی کە دۆخێکی نا ئاساییان هەیە پێویستی بە پلان و خۆپارێزی و لەبەرچاوگرتنی ژیانی رۆژنامەنووسەکەیە.     رێکخراوی جاسەنە بۆ ئازادی بیروڕا و میدیا