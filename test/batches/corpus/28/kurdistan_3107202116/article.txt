والی عەلی، شوفێر لە کۆمپانیای گەردین لە سەیدسادق بە رادیۆی رووداوی راگەیاند، "راستە ئێمە بەشێوەیەکی کاتی کێشەکەمان چارەسەرکراوە، بەڵام هێشتا کێشەی مووچەمان چارەسەر نەکراوە، لەماوەی ٦ ساڵدا سێ کۆمپانیای جیاواز گۆڕاون، ئێمە ئێستا مووچەکەمان زۆر کەمە شوفێر بۆ ٨ کاژێر کارکردن تەنیا ٣٥٠ هەزار دینار وەردەگرێت، کرێکارەکانیش بۆ ٨ کاژێر کارکردن تەنیا ٣٠٠ هەزار دینار مووچەیان هەیە، ئێمە زۆر خۆمان بە مافخوراو دەزانین، چونکە بە راستی ئەو پارەیە زۆر کەمە و داوادەکەین بۆمان زیاد بکرێت. "  والی عەلی گوتیشی: "لەگەڵ نوێنەری کۆمپانیا لە سەیدسادق قسەمان کردووە، هەندێک کێشەی دیکەمان هەبوون چارەسەرکراون، بەڵام کێشەی مووچەمان ماوە، بڕیارە سبەی لەگەڵ کاک عومەر شاوری، بەرپرسی کۆمپانیا لە سەیدساق بچینە لای سەرۆکی شارەوانی و داوای لێبکەین چارەسەرێکمان بۆ بدۆزێتەوە".  هەروەها عومەر شاوری، بەرپرسی کۆمپانیای گەردین لە سەیدسادق بە رادیۆی رووداوی راگەیاند، "ئێمە لەگەڵ نوێنەری شوفێر و کرێکارەکان کۆبووینەوە، هەندێک هەڵە تێگەیشتن هەبوو لەلایەن شوفێرەکانەوە، بەڵام کێشەکە چارەسەر کراوە و ئێستا ئەوان گەڕاونەتەوە سەر کارەکانی خۆیان. "