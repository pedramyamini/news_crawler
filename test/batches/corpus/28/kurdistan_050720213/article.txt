سەعدی نەقشبەندی، بەڕێوەبەری سەرچاوە سرووشتییەکانی پارێزگای سنە، دەڵێت: "ئەمساڵ لە ١٠٢ جار ئاگر لە دارستانەکانی ئەم پارێزگایە بەربووە، کە ٤٦ ئاگریان تەنیا لە ناوچەی مەریوان بووە".  بەگوتەی سەعدی نەقشبەندی: "بەهۆی ئاگرکەوتنەوەکانەوە ٧٢٨ هێکتار لە دارستانەکانی ناوچەی مەریوان سووتاون".  بەڵام چالاکڤانانی ژینگەپارێز دەڵێن تەنیا لە ئاگرەکانی چەند رۆژی رابردووی گوندەکانی "دۆڵەبێ"، "دەرەوەران" و "کۆڵیت" زیاتر لە هەزار هێکتار دارستان سووتاون.  لە چەند رۆژی رابردوودا ئاگر بەرۆکی دارستانە ناوازەکانی ناوچەی مەریوانی گرت، کە ئەنجوومەنی سەوزی چیا رایگەیاند، دوای ٦٠ کاژێر زیاتر لە ٩٨ % ی ئاگرەکانیان کوژاندووەتەوە.  ئەنجوومەنی سەوزی چیا، لە کەناڵی تەلەگرامی خۆی رایگەیاند: "تەنیا بەشێکی بچووکی ئاگرەکان لە دارستانەکانی گوندی دۆڵەبێ لە نزیک بنکەیەکی سەربازیی مابوو بکوژێنرێتەوە، بەڵام بەرپرس و ئەندامانی بنکە سەربازییەکە رێگەیان نەدا بیکوژێنینەوە".  بەپێی راگەیێنراوی ئەنجوەمەنی سەوزی چیا، پەیوەندییان بە هەواڵگریی پۆلیسی مەریوان، ئیتلاعاتی مەریوان و دامودەزگا حکومییەکانی دیکە کردووە، بەڵام وەڵامیان نەدراوەتەوە و ئەوانیش "بۆ رێگری لە ئاڵۆزی و رووداوی نەخوازراو" ئەو شوێنەیان بەجێهێشتووە.  ئەنجوومەنی سەوزی چیا کاژێر ١٩ی ئێوارەی یەکشەممە بە کاتی رۆژهەڵاتی کوردستان رایگەیاندووە، ئاگرەکە خەریکە یەکێک لە ناوازەترین و باشترین دارستانەکان لەنێودەبات.  بەگوتەی سەرچاوەیەکی خۆجێی ئاگادار کە نەیویست ناوی بڵاو بکرێتەوە، بنکەی سەربازیی دۆڵەبێ بە ئارپیجی دارستانەکانی ناوچەی دۆڵەبێیان سووتاندووە.  ئەو سەرچاوەیە گوتی: "هێزە سەربازییەکان بەبیانووی قاچاخ و هۆکاری ئەمنی ئاگر لە دارستانەکان بەردەدەن، بەڵام ئەمە تەنیا بیانووە، چونکە ئێستا زۆر پێداویستیی دیکە بۆ پاراستنی ئەمن و ئاسایش هەیە، لەوانە دووربینی تایبەتی شەو، دووربینی جۆراوجۆری دیکە یان درۆنەکان".  دارستانەکان بەهۆکاری دیکەش دەسووتێن، لەوان کەمتەرخەمی گەشتیار و خەڵکی خۆجێی، سووتاندنیان بە مەبەستی کشتوکاڵ و دروستکردنی خانووبەرە، سووتاندنیان بەهۆی ناکۆکی نێوان دانیشتووانی گوندەکان یان بەهۆکارە سروشتییەکانی وەک گەرما.  رووبەری پارێزگای سنە ٢ ملیۆن و ٩٣٧ هەزار هێکتارە، کە ٣٧٤ هەزار هێکتار بە دارستان داپۆشراوە. ئەم دارستانانە کە تەمەنیان زیاتر لە ٥٠ هەزار ساڵ دەىێت زیاتر دەکەونە ناوچە سنوورییەکانی وەک  مەریوان، بانە و هەورامان.