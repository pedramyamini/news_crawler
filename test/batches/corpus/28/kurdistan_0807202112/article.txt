هۆشەنگ محەممەد، بەڕێوەبەری گشتیی ناوەندی هاوبەشی هەماهەنگی قەیرانەکان JCC  بە تۆڕی میدیایی رووداوی راگەیاند: "کاردەکەین بۆ ئەوەی ستراتیژییەتێک دابرێژین بۆ ئەوەی سوود لە هاوکارییە نێودەوڵەتییەکان وەربگرین بۆ هاوکاریکردنی ئەو کۆچبەرانەی دەگەڕێنەوە، بۆ ئەوەی لە بەرنامەکانی کۆچبەران سوودمەندبن، لەگەڵ بەرنامەیەک بۆ  گەڕاندەنەوەی ئەوانەی خاوەن پسپۆڕیی تایبەتن بۆ ئەوەی سوود لە تواناکانییان وەربگرین".  ئەو بەرپرسەی وەزارەتی ناوخۆ روونیکردەوە: "ئەو کەسانەی ئارەزوومەندانە دەگەڕێنەوە دەمانەوێت چەند ئۆفەرێکیان بۆ دابینبکرێت لەوانە پێدانی هاوکاری دارایی، کەلوپەلی تایبەت ئەگەر بیانەوێت کار بکەن، خول و مەشق و راهێنان، مەشق و راهێنانی پیشەیی، هاوکاریکردن و دامەزراندنی پڕۆژەی بچووکی بازرگانیی بچووک".  نەبوونی ئاماری دروست لەبارەی ئەو کەسانەی گەڕاونەتەوە یان دەگەڕێنەوە، یەکێکە لە زەحمەتییەکانی بەردەم ستراتیژییەتەکە بە قسەی هۆشەنگ محەممەد کە ئاشکرایدەکات یەکێک لە کارەکانی نێو ستراتیژییەتەکە دروستکردنی پۆرتاڵێکی تایبەتە بۆ ئەو کەسانەی دەگەڕێنەوە.  هۆشەنگ محەممەد ئاماژەی بۆ ئەوەکرد بۆ داڕشتنی ستراتیژییەتەکەیان سوود لە ستراتیژی نێودەوڵەتی و ستراتیژی عێراقیش وەردەگرن.