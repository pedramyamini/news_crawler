رووداوەکە کاژێر ٢: ٣٨ خولەکی بەیانی ئەمڕۆ پێنجشەممە ١٥ - ٠٧ - ٢٠٢١ روویداوە. سەرکەوت کاڕەش، گوتەبێژی پۆلیسی بەرگریی شارستانی هەولێر بە تۆڕی میدیایی رووداوی راگەیاند، ئاگادارکراینەوە لە رووداوێکی ئاگرکەوتنەوە لە گەڕەکی مامۆستایانی زانکۆی دوو نزیک کۆلێژی یاسا و رامیاری، دوای گەیشتنی تیمەکانمان بە زووترین کات ئاگرەکە کۆنترۆڵکرا، بەڵام دوو کەس گیانیان لەدەستدا و منداڵێکیش بە سووکی برینداربوو.  سەرکەوت کاڕەش گوتیشی، ئەوانەی گیانیان لەدەستداوە پیاوێکی لەدایکبووی ساڵی ١٩٧٧ و مێردمنداڵێکی لەدایکبووی ساڵی ٢٠٠٧ هەروەها کچێکی تەمەن چوار ساڵایش برینداربووە.  بە گوتەی گوتەبێژی پۆلیسی بەرگریی شارستانی هەولێر، ئەوانەی گیانیان لەدەستداوە بە رەچەڵەک عەرەبن و خەڵکی پارێزگایەکی عێراقن و گوتیشی "بۆ ئاشکراکردنی هۆکاری ئاگرکەوتنەوەکە دەست بە لێکۆڵینەوە کراوە".