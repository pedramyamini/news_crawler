ئەمڕۆ دووشەممە ٠٩ - ٠٨ - ٢٠٢١ ئیسماعیل عەلی، گوتەبێژی دەروازەی نێودەوڵەتیی باشماخ لە کۆنگرەیەکی رۆژنامەڤانیدا رایگەیاند: "ئەمڕۆ هێزێکی فەرمی سەر بە دامودەزگا فەرمییەکانی هەرێمی کوردستان لە دەروازەکەی ئێمە جێگیربوون بۆ زیاتر کۆنترۆڵکردن و چاودێریکردنی هەموو جموجووڵە بازرگانییەکان".  ئیسماعیل عەلی گوتی، "هاتنی ئەو هێزە بە کارێکی زۆر باش و هاوکارێکی باشی خۆمانی دەزانین لە رووبەڕووبوونەوەی هەر دیاردەیەکی نایاسایی و سەرپێچییەکی یاسایی".  گوتەبێژی دەروازەی نێودەوڵەتی باشماخ ئاماژە بەوە دەدات، سەرجەم ئەو بنکە و بەشانەی کە لە دەروازەکەدا هەن " لە رابردوودا بە ئەرکی خۆیان هەستاون و ئیشوکارەکانیان جێبەجێ کردووە؛ بۆ لەمەودواش رێکارەکان لەلایەن خۆمانەوە تووندوتۆڵتر دەکرێن؛ بە دڵنیاییەوە ئەو هێزەی جێگیر بووە هاوکارێکی باش دەبن بۆ ئێمە؛ پێشوازیان لێدەکەین و هەنگاوێکی باشە".  سەبارەت بە ئاڵوگۆڕی بازرگانی لە دەروازەی باشماخ، ئیسماعیل عەلی گوتی: "ئاڵوگۆڕی بازرگانی بەردەوامە، ئێستاش قەبارەی ئاڵوگۆڕی بازرگانی بە رێژەیەکی باش لە دەروازەکەمان دەکرێت".  بە بڕیاری قوباد تاڵەبانی، جێگری سەرۆکوەزیرانی هەرێمی کوردستان، رۆژی دووشەممە ٩ی ئابی ٢٠٢١ هێزەکانی ئۆپەراسیۆنی دەزگای ئاسایشی هەرێمی کوردستان لە دەروازەکانی باشماخ و پەروێزخان و چەند خاڵێکی دیکەی گومرگی جێگیر دەکرێن.