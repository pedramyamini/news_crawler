ئەمڕۆ پێنجشەممە، ٨ی تەممووزی ٢٠٢١، سۆران ئەبوبەکر عەزیز، جێگری سەرۆکی ژووری بازرگانی و پیشەسازیی هەولێر، بە تۆڕی میدیایی رووداوی راگەیاند: "بڕیاربوو ١٣ی ئەم مانگە سەرۆکوەزیرانی یۆنان و جێگرەکەی و سێ وەزیری دیکەی یۆنان سەردانی هەولێر بکەن، بەڵام سەردانەکە بۆ کاتێکی دیکە دواخراوە".  سەبارەت بە هۆکاری دواخستنی سەردانەکە، سۆران ئەبوبەکر عەزیز: "هۆکارەکەی هێرشەکانی سەر فڕۆکەخانەی هەولێر و ئەو هێرشانە بوون کە کرانە سەر بنکەی سەربازیی عەین ئەسەد و تێکچوونی رەوشەکە بەگشتی لەعێراق".  بەگوتەی ئەو بەرپرسەی ژووری بازرگانی و پیشەسازیی هەولێر، بڕیاربوو شاندەکەی یۆنان ١٢ی ئەم مانگە سەردانی بەغدا بکەن و رۆژی دواتر بێنە هەولێر و لەگەڵ ژمارەیەک بەرپرسی باڵای هەرێمی کوردستان کۆببنەوە و ئابووری پرسی سەرەکی شاندی میوان بوو.  شاندەکەی حکومەتی یۆنان پێکهاتبوون لە سەرۆکوەزیران، جێگری سەرۆکوەزیران بۆ کاروباری ئابووری، وەزیرانی وەبەرهێنان، بازرگانی، کشتوکاڵ، لەگەڵ ٢٦ کۆمپانیا لە بوارەکانی کشتوکاڵ، پیشەزسازی، بیناسازی، بەڵێندەرایەتی، وەبەرهێنان، هەروەها وزە کە بڕیاربوو لەبارەی بەرهەمهێنانی کارەبا لە رێگەی وزەی خۆرەوە گفتوگۆ بکرێت.  رۆژی سێشەممەی رابردوو، ٦ی تەمموزی ٢٠٢١ دژە تیرۆری هەرێمی کوردستان رایگەیاند بە فڕۆکەی بێفڕۆکەوان هێرشکراوەتە سەر فڕۆکەخانەی نێودەوڵەتیی هەولێر بێ ئەوەی هیچ زیانێکی گیانی هەبووبێت.  ئەوە جاری شەشەمە میلیشیاکان بە مووشەک و درۆنی بۆمبڕێژکراو پەلاماری هێزەکانی هاوپەیمانی نێودەوڵەتی بە تایبەتی هێزەکانی ئەمریکا  لە هەولێر دەدەن.  لەچوارچێوەی سەردانێکیدا بۆ ئەوروپا، رۆژی هەینی ١١ی حوزەیرانی ٢٠٢١، مەسرور بارزانی، سەرۆکی حکومەتی هەرێمی کوردستان لەگەڵ کیریاکۆس میتسۆتاکیس، سەرۆکوەزیرانی یۆنان، لە ئەسینای پایتەخت کۆبووەوە و داوای لە کۆمپانیاکانی یۆنان کرد دەرفەتی کارکردن لە هەرێمی کوردستان بدۆزنەوە و بێنە بازاڕەکانییەوە.