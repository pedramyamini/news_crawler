لەشکر حەمید، سەرۆکی لیژنە هاوبەشەکانی قایمقامیەتی سلێمانی ئەمڕۆ لە ماڵئاوایینامەیەکدا باس لە دوورخستنەوەکەی دەکات و دەڵێت، "هاونیشتمانیانی خۆشەویست؛ دەمەوێت پێتان بڵێم پاش ساڵ و نیوێک لە دەستبەکاربوونم وەکو سەرۆکی لیژنە هاوبەشەکانی قایمقامیەتی سلێمانی بۆ خزمەتکردنی پارێزگاکەم (پارێزگای سلێمانی) ئەمڕۆ به بڕیاری به‌ڕێوەبەرایەتیی گشتیی ته‌ندروستیی سلێمانی لە ئەرکەکەم دوورخرامەوە".  سەرۆکی لیژنە هاوبەشەکانی قایمقامیەتی سلێمانی سوپاسی ژمارەیەک بەرپرسی حکومی و حیزبیی سنوورەکە و دامودەزگاکانی دەکات و دەڵێت، "توانیومانە بە رێژەی ٩٥ % کۆنترۆڵی دەرمانی قاچاخ و قەدەخەکراو و ساختە بکەین؛ توانیمان چەندین سەرچاوەی دروستکردن و کارگەی دروستکردنی مەشروب و خواردنەوە کحولییەکان بدەینە دادگە و چەندین کەسی دیار، کە بۆ یەکەمین جار بوو لە هەرێمی کوردستاندا بتوانرێت رووبەڕوویان ببنه‌وه، بدەینه دادگە و کۆتایی بە کارە نایاساییەکانیان بهێنین، توانیومانە کاریگەریمان لەسەر سەرجەم خواردنگە و چێشتخانەکان هەبێت، بە شێوەیەک کە ئێستا بە رێژەیەکی زۆر پابەندی رێکارەکان بن و دەیان تۆن خۆراک و گۆشت و خواردنی ماوە بەسەرچوو کۆنترۆڵ بکرێت".  کەسێکی نزیک لە ناوبراو کە نەیویست ناوی ئاشکرا بکرێت، بە رووداوی گوت، دوورخستنەوەی ئەو بەرپرسەی قایمقامیەتی سلێمانی پەیوەندیی بە "داخستن و سزادانی شوێنی دروستکردنی مەشروب و کۆگای دەرمانی خراپەوە هەیە، کە هەندێک بەرپرسی سلێمانییان لەپشتە".  بەڵام د. هێرش سەید سەلیم، جێگری بەڕێوەبەری تەندروستیی سلێمانی بەدووری دەزانێت دوورخستنەوەی سەرۆکی لیژنە هاوبەشەکانی قایمقامیەتی سلێمانی پەیوەندیی بەو کەیسانەوە هەبێت و دەڵێت، "ئەگەر لەشکر حەمید هەستدەکات ستەمێکی لێکراوە، دەتوانێت رێوشوێنە کارگێڕی و یاساییەکان بگرێتەبەر، بەڵام راستیی ئەو پرسە ئەوەیە کە بەپێی یاسا هەر شەش مانگ جارێک گۆڕانکاری لەو لیژنانەدا دەکرێت و کاک لەشکر زیاتر لە شەش مانگ لەو پۆستەی بووە و کاتی خۆی تەواوکردووە؛  لەلایەن بەڕێوەبەری گشتیی تەندروستییەوە تەنسیبەکەی هەڵوەشاوەتەوە".  بەپێی ئامارەکانی بەردەستی رووداو، لە ماوەی ساڵی ٢٠٢٠ و پێنج مانگی یەکەمی ئەمساڵدا، لیژنە هاوبەشەکانی قایمقامیەتی سلێمانی ٩٥ هەزار و ٧٩٦ سەردانی هەبووە، نۆ هەزار و ١٢٠ سەرپێچیی تۆمارکردووە و شەش هەزار و ٧٣٧ ئاگادارکردنەوەی هەبووە، لەو ماوەیەدا هەزار و ٣٤١ شوێنیان داخستووە و ٢٨٤ شوێنیشیان داوەتە دادگە و یەک ملیۆن و ١٨٩ هەزار و ٧٢٨ تۆن خۆراک و کەلوپەلی خراپ لەنێوبراون.