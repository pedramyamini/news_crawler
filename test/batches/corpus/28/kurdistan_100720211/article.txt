سەرچاوەیەک لە سەرکردایەتیی یەکێتیی نیشتیمانیی کوردستان، بە تۆڕی میدیایی (رووداو)ی گوت، "ئێوارەی ئەمڕۆ لە سلێمانی کۆبوونەوەیەک لەنێوان هەردوو هاوسەرۆکی یەکێتی بە ئامادەبوونی ژمارەیەک لە ئەندامانی ئەنجوومەنی باڵای سیاسی و بەرژەوەندیی یەكێتی دەکرێت، بۆ هێورکردنەوەی ئەو دۆخەی لە کۆتایی هەفتەی رابردووەوە رووی لە یەکێتی کردووە. "  ئەو سەرچاوەیە ئاماژەی بەوەشدا، "سەرەتا دوو کەس بە نوێنەرایەتیی هەردوو بنەماڵەی هاوسەرۆکانی یەکێتی کۆدەبنەوە و ئامادەکاری بۆ کۆبوونەوەی گەورەتری هاوسەرۆکان و ئەندامانی زیاتری ئەنجوومەنی باڵای سیاسی و بەرژەوەندیی یەكێتی دەکەن".  لەلایەکی دیکەوە سەرچاوەیەکی مەکتەبی سیاسیی یەکێتیی نیشتیمانیی کوردستان بە رووداوی گوت، "دوێنێش لەسەر ئاستی باڵا لەنێوان سەرکردەکانی یەکێتی بۆ دۆزینەوەی رێگەچارەی دەربازبوون لەو کێشەیەی بەرۆکی یەکێتی گرتووە کراوە و کەشەکە بەرەو هێوربوونەوەی تەواو دەچێت. "  رۆژی پێنجشەممە ناکۆکییەکانی نێوان هاوسەرۆکانی یەكێتیی نیشتیمانیی کوردستان بەپێی سەرچاوەکانی نێو ئەو حیزبە گەیشتە لێواری تەقینەوە بەهۆی جێگۆڕکێ پێکردنی چەند بەرپرسێکی دەزگاکانی دژە تیرۆر و زانیاری لەلایەن بافڵ تاڵەبانی، هاوسەرۆکی یەکێتی و دانانی کەسانی نزیک لەخۆیەوە و لابردنی ئەو کەسانەی کە زیاتر باوەڕپێکراوی لاهوور شێخ جەنگی، هاوسەرۆکی یەکێتین، ئەمەش دۆخێکی شڵەژاوی لە سلێمانی دروستکرد و بەرهەم ساڵح، سەرۆککۆماری عێراقی بە مەبەستی نێوەندگیری، ناچار بە گەڕانەوە کرد.  هاوکات رێکخەری گشتیی بزووتنەوەی گۆڕانیش بۆ هێوکردنەوەی ئەو گرژییانە کەوتە نێوەندگیرییەوە.