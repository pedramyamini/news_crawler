هەڵەبجە سەعدون، پەیامنێری رووداو لە هەولێر دەڵێت، کاژێر ٨: ٣٠ شەوی رابردوو ١٠ - ٠٨ - ٢٠٢١ لە کۆمەڵگەی زین ستی لە هەولێر، گەنجێکی خەڵکی باکووری کوردستان کە کاری چاککردنەوەی ئەسانسۆرە، لەوکاتەی خەریکی چاککردنەوەی ئەسانسۆری یەکێک لە باڵەخانەکانی ئەو کۆمەڵگەیە دەبێت، دەکەوێتە بەر ئەسانسۆرەکە و بەو هۆیەوە گیانلەدەستدەدات.  هۆگر عەزیز، گوتەبێژی پۆلیسی هەولێر، لەبارەی رووداوەکە بە تۆڕی میدیایی رووداوی راگەیاند: "کاژێر ٨: ٣٠ شەوی رابردوو هێزەکانی بەڕێوەبەرایەتی پۆلیسی هەولێر لە رووداوێک ئاگادارکرانەوە، دەستبەجێ هێزەکانمان چوونە شوێنی رووداوەکە، کە لە گۆمەڵگەی زین سستی بوو لە شاری هەولێر، دەرکەوت کەسێک بەناوی (زەکی ئیسماعیل) تەمەن ٤٥ ساڵ، لە کاتی چاککردنەوەی ئەسانسۆری یەکێک لە باڵەخانەکانی ئەو کۆمەڵگەیە بەر ئەسانسۆرەکە کەوتووە و گیانی لەدەستداوە".  هۆگر عەزیز، دەڵێت: "لەلایەن هێزەکانی بەڕێوەبەرایەتیی پۆلیسی پارێزگای هەولێر تەرمی ئەو کەسە لە شوێنەکە دەرهێنراوە و گواستراوەتەوە بۆ پزیشکی دادی هەولێر".  بە گوتەی گوتەبێژەکەی پۆلیسی هەولێر پەڕاوی لێکۆڵینەوەیان لەسەر رووداوەکە کردووەتەوە "بۆ ئەوەی وتەی داواکاری مافی کەسی وەربگیرێت، بەڵام ئەو گەنجە کەسی لە هەولێر نەبووە و بە تەنیا لە شاری هەولێر ژیاوە. لەلایەن ئێمەشەوە کەسوکارەکەی لەو رووداوە ئاگادارکراوەتەوە".