شەڕەکە کاژێر ١١: ٣٠ خولەکی شەوی رابردوو ٠٤ - ٠٧ - ٢٠٢١ روویداوە، هیوا حوسامەدین، پەیامنێری رووداو رایگەیاند، شەش چەکداری داعش دوو جووتیاری گوندی قەڵای سەر بە شارۆچکەی گوڵاڵە لە باکووری پارێزگای دیالە بەناوەکانی (ئەحمەد فەرج و یاسر عامڕ) رفاندووە.  عەمید نیھاد محەممەد، گوتەبێژی فەرماندەی پۆلیسی دیالە بە تۆڕی میدیایی رووداوی راگەیاند "کەسوکاری دوو رفێنراوەکە زانیویانە داعش رفێنراوەکانی بردووەتە ناوچەکانی سنووری گوندی ئیبراھیم سەمین لە شارەدێی قەرەتەپە، لەبەرئەوە بۆ وەرگرتنەوەی رفێنراوەکان داوای ھاوکارییان لە دانیشتووانی گوندی ئوم حونتە کردووە و پێکەوە چوونەتە سەر داعشەکان و ناچاریان کردوون رفێراوەکان ئازادبکرێن، بەڵام داعش دوای ئازادکردنی رفێنراوەکان بۆسەیەک دادەنێت و پێنج کەس لە دانیشتووانی ئەو دوو گوندە دەکوژن. "   گوتەبێژی فەرماندەی پۆلیسی دیالە دەشڵێت "دوای ئازادکردنی رفێنراوەکان و گەڕانەوەیان بەرەو گوندەکانی خۆیان، چەکدارانی داعش لە نزیک گوندی سەیف سەعد بۆسەیەک دادەنێت و دانیشتووانی ئەو گوندانە دەکەونە بۆسەکەوە و شەڕ دروست دەبێت، بە ھۆیەوە پێنج لە دانیشووانی گوندەکانی ئوم حونتە و قەڵا دەکوژرێن و دووانی دیکەش بریندار دەبن. "   پۆلیسی دیالە ناوی کوژراوەکانی ئەو شەڕی بڵاوکردەووەتەوە کە بریتین لە: محەممەد عەبد عبیدان، مەحموود عەبد عبیدان، ولھان عەدنان موحسن، حەیدەر داود و سەلا میکایل.  ئەحمەد زەرگوشی، بەڕێوەبەری شارۆچکەی گوڵاڵە لە بوولتەنی کاژێر ١٠: ٠٠ی ئەمڕۆ دووشەممە لەڕێگەی پەیوەندی تەلەفۆنییەوە بە تۆڕی میدیایی رووداوی راگەیاند "مەترسییەکانی داعش لە سنوورەکە زۆر نییە، بەڵام ناوە ناوە کردەی چەکداری ئەنجام دەدەن، ژمارەشیان زۆر نییە، بەڵام جموجۆڵیان زۆرە بە تایبەتی لە هەردوو گوندی ئوم حونتەی گەورەو بچووک. "  بەڕێوەبەری شارۆچکەی گوڵاڵە گوتیشی "پاراستنی ئەو ناوچانە لە رووی ئەمنییەوە لەدەست سوپای عێراقە، ئەوانیش کەمتەرخەمیان نەبووە. "