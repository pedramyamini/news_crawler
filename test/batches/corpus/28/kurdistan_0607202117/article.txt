لە دانیشتنی ئەمڕۆ سێشەممە ٠٦ - ٠٧ - ٢٠٢١ی پەرلەمانی کوردستان هەمواری یەکەمی یاسای ژمارە ٣ی ساڵی ٢٠١٩، یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، خرایە دەنگدان و بە دەنگی ٦٨ ئەندامی پەرلەمان پەسندکرا.  دوای پەسندکردنی هەمواری یاساکە لوقمان وەردی، سەرۆکی لیژنەی شارەوانی و گواستنەوە و گەیاندن و گەشتوگوزار لە پەرلەمانی کوردستان، لە کۆنگرەیەکی رۆژنامەڤانیدا رایگەیاند: "یاساکە بەشێوەیەک هەموارکرایەوە کە لە بەرژەوەندیی خەڵکی هەژار و کەمدەرامەتە و بەپێی حوکمەکانی ئەو یاسایە دەتوانن ببنە خاوەنی خانووی خۆیان".  بە گوتەی لوقمان وەردی، بەپێی ئەو بەدواداچوون و خەمڵاندنەی ئەوان کردوویانە "زیاتر لە ٣٠٠ هەزار هاونیشتمانی لە هەرێمی کوردستان لەو یاسایە سوودمەند دەبن، کە چەند گۆڕانکارییەکی تێداکراوە، لەوانە کەمکردنەوەی نرخەکان بۆ ٥ % لە نرخی راستەقینەی زەوی لە شار و شارۆچکەکان".  سەرۆکی لیژنەی شارەوانی و گواستنەوە و گەیاندن و گەشتوگوزار لە پەرلەمانی کوردستان ئاماژەی بەوەدا: "هەموو ئەو خانووانەی تاوەکو ٣٠ - ١٢ - ٢٠٢٠ بەزێدەڕۆیی دروستکراون و کەوتوونەتە ناو ماستەرپلانی سنووری شارەوانییەکان، بە مەرجێک پێچەوانەی ماستەرپلانی شارەوانییەکان نەبن و رێگرنەبن لە خزمەتگوزاری گەیاندن بە گەڕەکەکان، حوکمەکانی ئەم یاسایە دەیانگرێتەوە".  لوقمان وەردی، ئاماژەی بەوەشدا کە تایبەتمەندی ئەو ناوچە و شار و شارۆچکانەی کە لە سەردەمی رژێم دووچاری وێرانبوون هاتوون، جیاکراوەتەوە کە بە " ٢ % لە نرخی راستەقینەی زەوی خانووەکانیان لەسەر تاپۆ دەکرێت".  بە گوتەی لوقمان وەردی حوکمەکانی ئەم یاسایە بەهیچ شێوەیەک ئەو خانوو و ڤێلایانە جێبەجێ نابێت کە لەسەر زەوی کشتوکاڵی دروستکراون، تەنیا لەسەر ئەو شوێنانە جێبەجێ دەبێت، کە کەوتوونەتە نێو ماستەرپلانی شارەکان و ئەو گەڕەکە دوورەدەست و هەژارنشینانەی کە بە حوکمی ئەو بارودۆخانەی لە هەرێمی کوردستان هاتوونەتەپێش بەهۆی کەمدەرامەتیی خەڵک بەناچاری زێدەڕۆییان کردووەتە سەر موڵکەکانی شارەوانی، حوکمەکانی ئەم یاسایە تەنیا لەسەر ئەو ناوچانە جێبەجێ دەبێت".