لیوا عەبدولخالق تەڵعەت، نوێنەری وەزارەتی ناوخۆ و پێشمەرگە لە ژووری ئۆپەراسیۆنە هاوبەشەکانی عێراق بە رادیۆی رووداوی راگەیاند: "ئەو سنوورانەی لەگەڵ هەرێمی کوردستاندا هاوبەشن، ئەگەر هێزەکانی سوپای عێراق هاوئاهەنگییان لەگەڵ پێشمەرگەدا نەبێت، بە دڵنیاییەوە زۆر سەختە بتوانرێت بە تەنیا کۆنترۆڵ بکرێن. "  بڕیارە دوو لیوای هاوبەش لەنێوان هێزەکانی سوپای عێراق و پێشمەرگەدا پێکبهێنرێت بۆ ئەوەی جموجووڵی چەکدارانی داعش لە کەلێنەکانی نێوان هەردوو لادا لە ناوچە دابڕێنراوەکان پڕ بکرێتەوە.  لیوا عەبدولخالق تەڵعەت گوتی: "پێشتر ناوەندی هاوبەشی هێزەکانی سوپای عێراق و پێشمەرگە دامەزرا کە وا بڕیار بوو دوو لیوا دابمەزرێن، بەڵام هێشتا رێکاری دامەزراندنەکە ماوە و تەواو نەبووە. هەوڵ دەدرێت ئەمە بە زووترین کات کۆتایی پێبهێنرێت و هێزەکان بەرس ئەو شوێنانەدا دابەش بکرێن کە بۆشایی ئەمنییان تێدایە. ئەو دوو لیوایە هێزەکانی هاوپەیمانان پڕ چەکیان دەکەن و جلوبەرگیان بۆ دابین دەکەن. "  نوێنەری وەزارەتی ناوخۆ و پێشمەرگە لە ژووری ئۆپەراسیۆنە هاوبەشەکانی عێراق ئاماژەی بەوە دا کە هێرشەکانی داعش کۆتاییان پێنەهاتووە، بەڵکو لە ناوچەکانی مەخموور، دوبز، کەرکووک و تکریت بە بەردەوامی هێرش دەکاتە سەر هێزەکانی سوپای عێراق و حەشدی شەعبی، جاربەجاریش ئەگەر هەل بقۆزێتەوە دێتە ناوچەکانی هەرێمی کوردستان.   دوای رووداوەکانی ١٦ی ئۆکتۆبەری ٢٠١٧، چەند شوێنێک لە ناوچە دابڕاوەکانی باشووری کوردستان لە نێوان هێزەکانی پێشمەرگە و سوپای عێراقدان و هیچ هێزێکی سەربازییان تێدا نییە و داعشیش لەو ناوچانە جموجووڵی زۆرە.  لیوا عەبدولخالق تەڵعەت گوتی: "دوو لیوا بۆ ئەم ناوچانە کەمە، وابڕیارە دواتر بەرەبەرە زیاد بکات، لەبەر ئەوەی سنوورەکان ئێجگار فراوانن و ناتوانریت بە دوو لیوا کۆنترۆڵ بکرێن. "  داعش لە سنوورەکانی نێوان عێراق و سووریاشدا جموجووڵی هەیە و لەو ناوچانەشدا بووەتە مەترسی.  نوێنەری وەزارەتی ناوخۆ و پێشمەرگە لە ژووری ئۆپەراسیۆنە هاوبەشەکانی عێراق گوتی: "بەشبەشبوونی هێزەکانی سوپای عێراق بەسەر سوپا، حەشدی شەعبی و هێزەکانی دیکە و چەند گرووپێکی چەکداردا رێگرە لەوەی بتوانرێت بە ئاسانی سنوورەکانی سووریا کۆنترۆڵ بکرێن. هەموو ئەمانە پێویستی بە سوپایەکی یەکگرتووی بەهێز هەیە. "  ماوەیەکە داعش لە مەخموور و دەوروبەری هێرشەکانی چڕ کردووەتەوە و رۆژی ٦ ـی تەممووزی ٢٠٢١ هێرشێکی کردە سەر گوندی کەنداڵ و ژمارەیەک کەسی رفاند و سێ کەسیشی بریندار کرد.  شەوی ٨ ـی تەممووزیش شوانکارەیەکی کوردی ١٨ ساڵانیان لە گوندی برایم باوەڵی رفاند و لە گوندی حلواتیش شۆفێرێکی عەرەبیان کوشت.  سیروان بارزانی، سەرپەرشتیاری میحوەری مەخموور - گوێڕی پێشمەرگە، رۆژی ٧ ـی ئابی ٢٠٢١، سەبارەت بە رووداوەکەی ٦ی ئابی مەخمووررایگەیاند "رووداوەکە لە بۆسەیەکی چەکدارانی داعش بوو کە ئەو چەکدارانە جلوبەرگی سەربازیی سوپای عێراقیان لەبەربووە، بازگەیەکیان لەنزیک گوندی کەنداڵ لەسەر رێگەی دیبەگە - مەخموور دانابوو، لە ئەنجامدا سێ هاونیشتمانی بریندارکران و ١٢ رفێنران و ٧ لەوان ئازادکران. "  سەبارەت بە چارەنووسی رفێنراوەکان، عەبدوڵڵا تاهیر، بەرپرسی ناوچەی پارتی دیموکراتی کوردستان لە مەخموور گوتی: "هەواڵ هەیە گوایە یەکێک لەو رفێنراوانەیان کووشتووە کە ئەفسەری سوپای عێراق بووە و بەرەگەز عەرەبە، بەڵام هێشتا ئەو هەواڵە بەتەواوەتی پشتڕاستنەکراوەتەوە. "