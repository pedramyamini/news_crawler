رۆژی یەکشەممە، ١١ی تەممووزی ٢٠٢١، کەمال محەممەد ساڵح، وەزیری کارەبا رایگەیاند، گەڕاندنەوەی داهاتی کارەبا لەکاتی دیاریکراودا بۆ خەزێنەی گشتی بەشێکی گرنگی کاری بەڕێوەبەرایەتییە پەیوەندیدارەکانی کارەبا دەبێت.  هەروەها وەزیری کارەبا ئاماژەی بەوەش کرد "مانگی حوزەیران ٣٩ هەزار پسوولەی کارەبا لە هەولێر بە هاوبەشانی کارەبا دراون، ئەم مانگە لە پلاندایە لە کۆی ١٦٠ هەزار هاوبەش، ١٥٠ هەزار پسوولە چاپ بکرێن".  قسەکانی وەزیری کارەبا لە کۆبوونەوەی هات لەگەڵ بەڕێوەبەرانی کارەبای پارێزگای هەولێر کە کێشە و کەموکورتییەکانی کەرتی کارەبای لەگەڵ تاوتوێ کردن.  کەمال محەممەد ساڵح لەوبارەیەوە رایگەیاندووە " ٨٧٥ هاوبەشی کارەبا لە بواری پیشەسازی، کشتوکاڵی و بازرگانی لە هەولێر هەن،  ٦٤ شوێن بەهۆی نەدانی قەرزەکانیان کارەباکەیان بڕدراوە و ١٨٥ هاوبەش بۆ خۆیان هاتوون و قەرزەکانیان داوە، ئەگەر ئەم هاوبەشانە لەکاتی دیاریکراودا قەرزەکانیان نەدەنەوە، کارەباکەیان دەبڕێت".  لەبارەی سەرپێچییەکانیشەوە گوتی "بۆ نەهێشتنی سەرپێچییەکانی سەر تۆڕی کارەبا لەگەڵ پۆلیس و ئاسایش و لایەنە پەیوەندیدارەکانی دیکە هەماهەنگییەکی تەواو دەکرێت، بەتایبەتی دوای نەهێشتنی سەرپێچی، بەدواداچوون بۆ ئەو شوێنانە دەکرێت کە سەرپێچییەکانیان بڕدراوە و لە ئەگەری دووبارەبوونەوە، رێکاری تووندی یاسایی بەرانبەریان دەگیرێتەبەر".  بەپێی ئەو زانیارییانەی وەزیری کارەبا لەو کۆبوونەوە خستوونیەتەڕوو، لە مانگی حوزەیران، ١٠٥٦ سەرپێچی لە پارێزگای هەولێر بڕدراون، تیمەکانی راسپێردراو بە شێوەیەکی بەرفراوانتر دەست بە هەڵمەتی نەهێشتنی سەرپێچی دەکەن.  سەبارەت بە پێوەری زیرەک کەمال محەممەد ساڵح دەڵێت "پرۆسەی بەستنی پێوەری زیرەک بۆ چارەسەرکردنی بەشێکی زۆری کێشەکانی کارەبا خێراتر دەکرێت و پێویستە بەستنی لینکەکانیان بە تۆڕی کارەباوە بەپێی گرێبەست لەلایەن کۆمپانیای جێبەجێکارەوە جێبەجێ بکرێت، کە دەبێتە بەکارخستنی خێراتری پێوەرەکە".  حکومەتی هەرێمی کوردستان سەرەتای ئەمساڵ لێخۆشبوونی لە قەرزی کارەبا بە رێژەی ٥ و ١٠ و ١٥ % درێژکردەوە بۆ ئەو کەسانەی قەرزەکانیان بدەنەوە.