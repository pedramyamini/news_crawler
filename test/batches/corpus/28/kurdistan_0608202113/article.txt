ئەمڕۆ هەینی ٠٦ - ٠٨ - ٢٠٢١ پارێزگای هەولێر لە فەیسبووکی خۆیان راگەیێندراوێکی بڵاوکردەوە و ئاماژەی بەوەدا، بەهۆی گۆڕانی کەشوهەوا و بارانبارین قوڕ و لیتەیەکی "زۆر" چووەتە نێو ئاوی زێی گەورە و پرۆژەکانی ئیفرازی یەک، دوو و سێ وەستاون، بەوەش بۆ ماوه‌يه‌ك "بەشێکی زۆرى دانیشتووانی شاره‌كه‌مان بێ ئاوی خواردنەوە ماونه‌وه. "  لەو بارەیەوە ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی گوت، "ئێستا شێلوبوونی ئاوەکە نزیک بووەتەوە لە چوار هەزار. ئەگەر لە چەند کاژێری داهاتوودا وەها بێتە خوارە دەتوانین وێستگەیەک کارپێبکەینەوە. ئێمە چاوەڕێین چونکە وێستگەکانی ئێمە لە شێلوبوونی دوو بۆ سێ هەزار کاردەکەن".  بەڕێوەبەری ئاو و ئاوەڕۆی هەرێمی کورستان باسی لەوەکرد، کە ناتوانن بە دیاریکراوی کاتی ئاساییبوونەوەی دۆخی ئاوی هەولێر دیاری بکەن و گوتیشی، "لە سەرەتای پاییزەوە ئەم کردارە روودەدات و ساڵانە نزیکەی شەشجار دووبارە دەبێتەوە. بەڵام چونکە کەشوهەوا فێنک و ساردە داواکاریی زۆر لەسەر ئاو نییە و گرفتی وا دروست نابێت".  لە بەشێکی دیکەی راگەیێندراوەکەدا هاتووە، ئەوەی روویداوە "هۆكاره‌كه‌ى گۆڕانكارى بووه له كه‌شوهه‌وا و به‌رزبوونه‌وه‌ى پله‌ى گه‌رمى و ئەو بارانەى كه لە ناوچە سنووری و شاخاويیەكان باريوه و له‌گه‌ڵيدا بە رێژەیەکی زۆر قوڕ و ليته‌ى خستووەته ناو ئاوی زێی گەورە كه راده‌ى شێلوبوونى ئاوى گەیانده ١٨,٠٠٠، " بەپێی ستاندارد پڕۆژه‌كانى ئيفراز (يه‌ك، دوو، سێ) تا ئه‌و راده‌یە دەتوانن کاربکەن کە شێلويی ئاوەکە بگاته ١٥٠٠.  هەروەها لە راگەیێندراوەکەدا ئەوەش هاتووە، "به‌رزبوونه‌وه‌ى ئاستى شێلوى ئاو به‌و رادەیە زۆره مەترسيیه‌كی زۆرى خستووەتە سه‌ر پڕۆژه‌كانى ئاوى (شه‌قڵاوه - پيرمام) و ئاوی ئيفراز (يه‌ك، دوو، سێ) كه ئه‌گه‌ر به‌رده‌وامبووایە له‌كاركردن بۆى هه‌بوو به‌يه‌كجار له‌كار بكه‌وێت، بۆيه به ناچارى بۆ ماوه‌يه‌ك پڕۆژه‌كانى ئاو گيرايه‌وه تا شێلوبوونى ئاوه‌كه دابه‌زێت".  پارێزگای هەولێر سوپاسی ده‌زگای خێرخوازی بارزانی و به‌ڕێوه‌به‌رایه‌تیی ئاو و ئاوه‌ڕۆكانی هه‌ولێر و دەوروبەر و سۆران و تیمی شاره‌وانییه‌كان کردووە و راشیگەیاندووە، "ته‌واوی گرفت و كێشەکانی پڕۆژه‌ی ئاوی (قەندیل)یش چاره‌سه‌ركراوه و پڕۆژه‌كه ده‌كه‌وێته‌وه‌كار".  ئەمساڵ بەهۆی وشکەساڵییەوە چەند گەڕەكێکی هەولێر تووشی کەمئاوی بوون و پارێزگای هەولێر دەڵێت، "ئێستا له قۆناخى كۆتایى و زاڵبوونداین به‌سه‌ر ئه‌و قه‌يرانانه‌ى كه له‌ماوه‌ى ئه‌مساڵدا به‌هۆى ووشكه‌ساڵى رووبه‌ڕووى بووينه‌وه. "