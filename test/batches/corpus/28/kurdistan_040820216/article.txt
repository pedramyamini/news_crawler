سەعید تلوعی، سەرۆکی شارەوانیی کرماشان، لە نامەی دەستلەکارکێشانەوە بۆ پارێزگاری کرماشان، هۆکاری دەستلەکارکێشانەوە گەڕاندووەتەوە نزیکبوونەوەی کۆتاییهاتنی خولی پێنجەمی ئەنجوومەنی شار و "پێڕاگەیشتن بە کاروباری تایبەتی و تەندروستیی" خۆی.  هوشەنگ بازوەند، پارێزگاری کرماشان، لە وەڵامی نامەکەدا،  سەعید تلوعیی وەک "بەرپرسێکی بە توانا و خاوەن پلان" وەسفکردووە، کە "گۆڕانکاریی بنەڕەتی" لە شاری کرماشاندا دروستکردووە.  بەگوتەی پارێزگاری کرماشان، سەرەڕای دۆخی خراپی ئابووری لە سەردەمی کۆرۆنادا، سەعید تلوعی بودجەی شارەوانی کرماشانی لە ٨٠٠ ملیار تمەنەوە، بۆ ٤ تریلیۆن تمەن بەرز کردووەتەوە و مانگانە ٤٥ ملیار تمەنی وەک مووچە داوەتە فەرمانبەرانی شارەوانی.  لە ساڵانی رابردوودا زۆر لە شارەوانییەکانی رۆژهەڵاتی کوردستان کێشەی دابینکردنی داهاتیان هەبوو، زۆر لە شارەوانییەکان کورتهێنانی بودجەیان هەیە و پارەی زۆر قەرزدارن، بۆیە زۆربەیان نەیانتوانیوە بۆ ماوەی چەندین مانگ مووچەی فەرمانبەرەکانیان بدەن. ئەمە زۆرجاران ناڕەزایەتیی فەرمانبەرانی بە دواوەبوو.  سەعید تلوعی مانگی نۆڤەمبەری ٢٠١٨ وەک سەرۆکی شارەوانیی کرماشان دیاریکرا. ئەنجوومەنی شاری کرماشان کە بەهۆی ناکۆکی ئەندامانییەوە خەریک بوو هەڵبوەشێتەوە، تلوعی توانی رێگە لە هەڵوەشانەوە بگرێت، بەڵام ساڵیک دواتر ژمارەیەک لە ئەندامانی ئەنجوومەنی شار لە دژی وەستانەوە.  دژبەرانی سەرۆک شارەوانی کەمینە بوون و هەوڵیاندا لەسەرکاری لابدەن، بەڵام سەرکەوتوو نەبوون. ئەوان سەرۆکی شارەوانییان بە گەندەڵی تۆمەتبار دەکرد.  تلوعی لە وەڵامدا گوتی: تۆمەتی ئەو کەسانە بۆ هەندێ ناکۆکی کەسی دەگەڕێتەوە. بەگوتەی تلوعی، یەکێک لەوان داوای کردبوو کەسێک کە ئەو ئەندامەی ئەنجوومەنی شار پێی باش بووە، بەرپرسایەتی پێبدرێت.  هاوکات لەگەڵ کۆتاییهاتنی ماوەی خولی پێنجەمی ئەنجوومەنی شار، حیشمەتوڵڵا سەیدی، سەرۆکی شارەوانیی سنە، دەستی لەکارکێشایەوە و چاوەڕێی دەستبەکاربوونی خولی نوێی ئەنجوومەنی شاری نەکرد.  حیشمەتوڵڵا سەیدی دەڵێت: "ساڵی ٢٠١٧ شارەوانیی سنە ١٢٠ ملیار تمەن قەرزدار بووە و ئێستا بڕی قەرزەکە بۆ ٦٠ ملیار تمەن دابەزیوە". سەیدی گوتیشی، لە یەک ساڵی رابردوو بەهۆی گەمارۆکان و کۆرۆناوە ساڵێکی زۆر دژوار بووە.  حیشمەتوڵڵا سەیدی، ٤٦ ەمین سەرۆک شارەوانیی سنە، سێپتەمبەری ساڵی ٢٠١٧ ئەو پۆستەی وەرگرت.   سەیدیش لەگەڵ ژمارەیەک لە ئەندامانی ئەنجوومەنی شاری سنە تووشی کێشە بوو و تەنانەت دوایین مانگی ساڵی ٢٠٢٠ هەوڵی لەسەرکار لادانیان دا، بەڵام دەنگی پێویستییان بەدەستنەهێنا.