لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکەشی دەکات باس لە دەستبەسەرداگرتنی ئۆتۆمبێل و چەکی بێمۆڵەت کرا و، هەریەکە لە عەقید سەعدوڵڵا عەزیز، بەڕێوەبەری هاتووچۆی ناوشاری سلێمانی   و سەركەوت ئەحمەد، گوتەبێژی بەڕێوەبەرایەتیی پۆلیسی سلێمانی تێیدا بەشدار بوون.  عەقید سەعدوڵڵا عەزیز، بەڕێوەبەری هاتووچۆی ناوشاری سلێمانی   رایگەیاند: "ئەو ئۆتۆمبێلانەی سەرەتایان نییە ژمێردراون نەک تۆمار کرابن، ئەوەیش وایکرد نرخیان هەندێک بەرز ببێتەوە. زیاتر لە  ١٩ هەزار ئۆتۆمبێلی بێسەرەتا لە هەرێمی کوردستان هەن. لەناو سلێمانی نزیکەی ٣ هەزار ئۆتۆمبێل هەن، لە هەولێر نزیکەی ١٥٠٠ ئۆتۆمبێل و لە دهۆک نزیکەی ٢ هەزار ئۆتۆمبێل و لە هەڵەبجە ٧٠٠ و لە گەرمیان ٩٠٠ و لە سۆران ٩ هەزار و لە راپەڕین ٢٦٠٠ ئۆتۆمبێلن. "  بەڕێوەبەری هاتووچۆی ناوشاری سلێمانی ئاماژەی بەوە دا، ئەو ئۆتۆمبێلانە بە قاچاخ هاتوون، لەنێو کۆنتێنەری کەلوپەلی دیکەدا داخڵکراون. لە چەند رۆژی رابردوویشدا چەند کەسێک لەسەر قاچاخ لە سنوورەکان دەستگیر کراون. لە ماوەی رابردوودا حکومەت کە ئەو ئۆتۆمبێلانەی ژمارد، مەبەستی بوو بەپێی جۆر و تووندوتۆڵییش جیایان بکاتەوە. ئەو پێی باشە ئەو ئۆتۆمبێلانە تۆمار بکرێن، وەک هاتووچۆی سلێمانییش ئەو رایەی خۆیان داوەتە وەزارەتی ناوخۆ.   لە لایەکی دیکەوە وەزارەتی ناوخۆ بۆ نەهێشتنی چەکی بێمۆڵەت بڕیارێکی نوێی بۆ دەستگرتن بەسەر ئەو چەکانەدا دەرکردووە.  سەركەوت ئەحمەد، گوتەبێژی بەڕێوەبەرایەتیی پۆلیسی سلێمانی گوتی: "ئەو بڕیارەی ئێستا دەرچووە، هەندێک تووندترە. هەندێک کەس کاخەز و رێپێدانی هەندێک شوێنیان پێبوو، چەکیشیان پێبوو، نەدەتوانرا بەئاسانی دەستی بەسەردا بگیرێت، بەڵام ئەم جارە تووندترە و رێگە بەوانەیش نادرێت. ئەو کەسانەی مۆڵەتی چەکیان دەدرێتێ تەنیا بریتین لەوانەی ئاڵوگۆڕی دراو دەکەن، زێڕنگرەکان و خاوەنی کۆمپانیاکان. ئەمڕۆ لەسەر دانانی بازگەکان و چۆنیەتیی رێوشوێنەکان کۆبوونەوەیەکی دیکە دەکەین. "  بەپێی بڕیاری ژمارە ٧٩ی ساڵی ٢٠١٦ی وەزارەتی ناوخۆ هەر ئۆتۆمبێلێکی بێسەرەتا، پەردە، بەبێ یاسا جامڕەش و ژمارە ساختە بگیردرێت، ملیۆنێک دینار سزا دەدرێت. بەشێک لەو کەسانەی ئەو جۆرە ئۆتۆمبێلانەیان هەیە بۆ ئەوەی دەستیان بەسەردا نەگیرێت هەوڵ دەدەن هەرزانتر بیانفرۆشن.  عەقید سەعدوڵڵا عەزیز گوتی: "داوا لە شۆفێران دەکەم ئۆتۆمبێلەکانیان هەرزانفرۆش نەکەن، لە شوێنێک رایانبگرن و نەیەنە سەر شەقام، تاوەکو حکومەت بڕیاری دیکە دەدات. هەر ئۆتۆمبێلێک دەستی بەسەردا گیرا، بە ملیۆنێک دینار سزا دەدرێت و بەڵێننامەی لێوەردەگیرێت کە بەکاری نەهێنێتەوە. بەکاری بهێنێتەوە سزاکە قورستر دەبێت و دەدرێتە دادگا. "  بەڕێوەبەری هاتووچۆی ناوشاری سلێمانی ئاماژەی بەوە دا، ناکرێت ٢٠ هەزار ئۆتۆمبێل لەناو ببرێت، چونکە ئەو هاووڵاتییانەیش کە بەپێی گیرفانی خۆیان ئەو ئۆتۆمبێلانەیان کڕیون، گوناهیان چییە؟ هەندێک لەو ئۆتۆمبێلانە تابلۆی ساختەیان هەیە، ئەگەر بکەونە نێو مەفرەزەکانی هاتووچۆوە بە ٢ ملیۆن دینار سزا دەدرێن.  رۆژی یەکشەممە ٢٠٢١/٠٧/٢٥ لە شاری سلێمانی مەفرەزەکانی پۆلیسی ناوشار دەست بەسەر ئەو چەکانەدا دەگرن کە مۆڵەتیان نییە.  سەركەوت ئەحمەد گوتی: "ئێمە یەکشەممە مەفرەزە دادەنێین، هەرکەسێک مۆڵەتی نەبێت دەستگیر دەکرێت. کەسێک ببینین فایلی مۆڵەتی پێیە و خەریکی مۆڵەتدەرهێنانە، لە پێش پارێزگایش بێت دەیگرین، چونکە مۆڵەتدەرهێنان پێویستی بە یەک مانگ دەبێت و زۆری دەوێت. لەمەودوایش مۆڵەت زۆر بە ئاسانی نادرێتە خەڵک و لە پێشوو قورستر دەبێت، کەسێک زۆر زەروور نەبێت مۆڵەتی نادرێتێ. "  گوتەبێژی بەڕێوەبەرایەتیی پۆلیسی سلێمانی ئاشکرای کرد، لەمەودوا کار بەو بەڵگەنامە دەستنووسانە ناکرێت کە لە یەکە فەرماندەییەکانەوە بۆ هەڵگرتنی چەک دەکرێن. ئیدی چاوپۆشی لە کەس ناکەن و هەرکەس بکەوێتە مەفرەزەکانەوە مۆڵەت و چەکەکەی لێ دەسێنن و دەیبەنە بنکەیەکی پۆلیس بۆ ئەوەی دادوەر بیبینێت.  لە ساڵی ٢٠٢٠ لە هەرێمی کوردستان نزیکەی ٢٦٠ رووداوی کوشتن و خۆکوشتن هەبوون. ٩٠ % ی رووداوەکانی کوشتن و خۆکوشتن بە چەک بوون. لەو ساڵەدا لە هەرێمی کوردستان دەستبەسەر ٦٦١ چەکی بێمۆڵەتدا گیراوە.