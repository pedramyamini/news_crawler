هیوا خدر، نوێنەری فیدراسیۆنی سەراسەری پەنابەرانی عێراقی لە تورکیا، بە تۆڕی میدیایی رووداوی رایگەیاند: "لەساڵی ٢٠١٦ ەوە تاوەکو ئێستا ١٢ کۆچبەری کوردی باشووری کوردستان بێسەروشوێنن و تائێستا هەواڵیان نازاندرێت".  سەبارەت بە گیانلەدەستدانی کۆچبەران، هیوا خدر گوتی: "لە سەرەتای ئەمساڵەوە تاوەکو ٢٣ی ئەم مانگە، ٢٢٣ کۆچبەر لە سنوورە ئاوییەکانی تورکیا خنکاون، کە بەشێکیان خەڵکی هەرێمی کوردستان و عێراقن".  بە گوتەی هیوا خدر لە رۆژانی ١٦ بۆ ٢٢ی ئەم مانگە هێزەکانی پۆلیسی ئێشکگری دەریایی تورکیا تەنیا لە سنوور و کەناراوەکانی شاری ئیزمیر ٤٥٦ پەنابەریان رزگارکردووە، کە زۆربەیان رووبەڕووی مەترسی ژێر ئاوکەوتن بووبوونەوە، هەروەها دوو قاچاخچیشیان دەستگیر کردووە.  پەنابەرەکان لە ناوچەکانی مەندەریس، ئۆزدیرە، ستاندینچ، سەفیریهسیار، ڤۆکا، چەشمێی سەر بە شاری ئەزمیر رزگارکراون.  هیوا خدر، نوێنەری فیدراسیۆنی سەراسەری پەنابەرانی عێراقی لە تورکیا، هەروەها گوتی رۆژی سێشەممە ٢٧ی تەمموزی ٢٠٢١ لە ناوچەی ئۆرتاکای سەر بەشاری موگڵا ٥٦ پەنابەر دەستگیرکران. هەر لەشاری مۆگلا لە ناوچەی بۆدرۆم ٣ پەنابەر لەنێو دەریا دەستگیرکران، کە بەنیازبوون بە مەلە بگەنە دورگەکانی یۆنان. هەمان رۆژ و لە هەمان شاردا لە ناوچەی مەرمەریس ١٤ پەنابەر رزگارکران، کە پێشتر دوای گەیشتنیان بە سنوورەکانی یۆنان لەلایەن پۆلیسی ئێشکگری دەریایی یۆنانەوە دیپۆرت کرابوونەوە.