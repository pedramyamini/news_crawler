ئەمڕۆ یەکشەممە ١٨/٧/٢٠٢١، وەزارەتی تەندروستیی عێراق نووسراوی بۆ سەرۆکایەتیی ئەنجوومەنی وەزیران و لیژنەی باڵای تەندروستی و سەلامەتی نیشتمانی کردووە و تێیدا چەند راسپاردەیەکی لەبارەی دۆخی کۆرۆنا خستووەتەڕوو.  لە نووسراوەکەدا، وەزارەتی تەندروستی دوو بژاردەی خستووەتەڕوو:   سەپاندنی قەدەخەی هاتووچۆی گشتگیر بۆ ماوەی ١٤ رۆژ لە ١٨/٧/٢٠٢١ بۆ ١/٨/٢٠٢١.  سەپاندنی قەدەخەی داخستنی سنووردار کە ئەمانە بگرێتەوە:  - داخستنی مۆڵ، چێشتخانە، کافتریا، چاخانە، هۆڵەکانی سینەما، هۆڵی بۆنەکان و بووکگواستنەوە، مەساج، مزگەوت و هۆڵە وەرزشییەکان.  - دەوامی کارمەندان لە سەرجەم دام و دەزگاکانی حکومەت بۆ ٢٥ % کەمبکرێتەوە.  - ئامادەنەبوون لە زانکۆ و قوتابخانە و پەیمانگەکان بۆ ماوەی ٣٠ رۆژ لە ١٨/٧/٢٠٢١ بۆ ١٦/٨/٢٠٢١ و پشت بە خوێندنی ئەلیکترۆنی ببەسترێت.  - قەدەخەکردنی گردبوونەوە لە هەموو شوێنەکانی خواپەرستی و شوێنە پیرۆزەکان لە ١٨/٧/٢٠٢١ بۆ ١٦/٨/٢٠٢١.  - قەدەخەکردنی هاتووچۆی هاووڵاتیان لە نێوان پارێزگاکان تەنیا بۆ حاڵەتی پێویست نەبێت.  - بەردەوامبوونی داخستنی دەروازە سنوورییەکان لە بەردەم خەڵکی هاتوودا.  ئەو نووسراوە کاردانەوەی زۆری لە تۆڕە کۆمەڵایەتییەکان بەدوای خۆیدا هێنا.   سەیف بەدر، گوتەبێژی وەزارەتی تەندروستیی عێراق لە راگەیێندراوێکدا گوتی، ئەمانە پێشنیاز و بیرۆکەن لەلایەن وەزارەتی تەندروستییەوە خراونەتەڕوو، ئەگەر دۆخی ئێستای کۆرۆنا گۆڕانکاری بەسەردابێت و پێویست بکات، ئەوا رێکارەکان تووندتر دەکرێن.   ئێوارەی ئەمڕۆ یەکشەممە ١٨/٧/٢٠٢١، وەزارەتی تەندروستیی عێراق رایگەیاند، لە ٢٤ کاژێری رابردوودا ٣٩ هەزار و ٦٦٥ پشکنینی کۆرۆنا لە عێراق و هەرێمی کوردستان کراون، ئەنجامی پشکنینی ٨ هەزار و ٦٩٨ کەسیان پۆزەتیڤ بووە؛ ٤٤ تووشبووی ڤایرۆسەکەش لەو ماوەیەدا گیانیان لەدەستداوە.  تاوەکو ئێستا ملیۆنێک و ٤٩١ هەزار و ٧١٢ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ٣٥٦ هەزار و ٢٦٧ لەو تووشبووانە چاکبوونەتەوە، واتە ٩٠.٩ % ی تێکڕای تووشبووان، هەروەها ١١٧ هەزار و ٦١٥ تووشبووی کۆرۆنا هێشتا چارەسەر وەردەگرن، ٦٥١ لەو تووشبووانەش لەژێر چاودێریی چڕدان، ١٧ هەزار و ٨٣٠ تووشبووی کۆرۆناش گیانیان لەدەستداوە.