ئەمڕۆ سێشەممە، ٦ی تەمموزی ٢٠٢١، محەممەد فاتیح، لە میدیای تەریقەتی کەسنەزانی بە تۆڕی میدیایی رووداوی راگەیاند: "چاوەڕواندەکرێت لەڕێورەسمی یەکەم ساڵڕۆژی کۆچی دوایی رێبەری پێشووی تەریقەتی قادریی کەسنەزانی کە رۆژە پێنجشەممەی ئەم هەفتەیە ٨ی تەمموزی ٢٠٢١ بەڕێوەدەچێت، لەنێوان ٤٠ بۆ ٥٠ هەزار دەروێش و مورید و کەسایەتی بەشداریی بکەن".  محەممەد فاتیح گوتیشی: "دەروێش و موریدەکان لە وڵاتانی ئێران، ئوردن، رووسیا، شیشان، ئەمریکا، بەریتانیا، کەنەدا و وڵاتانی ئەفریقیا بەشداریی رێوڕەسمەکە دەکەن، هەروەها ژمارەیەک کەسایەتیی باڵا لە عێراق و هەرێمی کوردستان بەشداریی دەکەن".   شیخ محەممەد کەسنەزانی رێبەری پێشووی تەریقەتی  قادریی کەسنەزانی لە عێراق و جیهان، لە ١٥ی نیسانی ساڵی ١٩٣٨ لە گوندی گرپچنەی سەر بەناحیەی سەنگاوی قەزای چەمچەماڵ لە پارێزگای سلێمانی لەدایکبووە، رۆژی ٤ی تەمموزی ساڵی ٢٠٢٠ لە ویلایەتە یەکگرتووەکانی ئەمریکا لە تەمەنی ٨٢ ساڵیدا کۆچی دواییکرد.  لە رۆژی ناشتنی تەرمەکەیدا لە ١٠ی تەممووزی ساڵی ٢٠٢٠ دەروێش و موریدانی تەریقەت بەیعەتییان بە شێخ نەهرۆی کوڕی شێخ محەممەد دا و بووە رێبەری تەریقەت.   رۆژی پێنجشەممە، ٩ی تەمموزی ٢٠٢٠، سەرباری رێوشوێنی کەرەنتینە و بڵاوبوونەوەی ڤایرۆسی کۆرۆنا، نزیکەی ٢٠٠٠ کەس لە دەروێش و شوێنکەوتووانی شێخ محەممەد كەسنەزانی لە ئێران و رۆژهەڵاتی کوردستان سنووریان بەزاند بۆ ئەوەی بەشداری لە رێورەسمی بەخاکسپاردنی شێخەکەیان لە شاری سلێمانیدا بکەن.