ئەمیر عەباس جەعفەری، بەڕێوەبەری کۆنترۆڵی قەیرانی پارێزگای ورمێ، دەڵێت، بارینی باران لە پێنج گوندی سەر بە شاری تیکاب بووە هۆی هەستانی لافاو و زیانی بەو گوندانە گەیاند، ئێستا لێکۆڵینەوە لە رێژەی زیانەکان دەکرێت.  ئەمیر عەباس جەعفەری لەبارەی زیانەکانی لافاوەکە ئاماژەی بەوەکردووە، لە شاری سایین قەڵا باران زەرەر و زیانی بۆ خەڵکی کۆچڕەو هەبووە و لافاو شوانێک و مەڕوماڵاتەکەشی خنکاندووە.  رۆژی دووشەممە شەپۆلێکی بارانبارین بەشێک لە ناوچەکانی پارێزگاکانی سنە و ورمێی گرتەوە، لە پارێزگای سنەش لە شارەکانی وەک سنە، سەقز، دیواندەرە و بانە لافاو هەستا.  بەپێی سەرچاوە خۆجێییەکان، لافاو زیانی بە بەشێک لە رێگەی نێوان سنە بۆ دیواندەرە گەیاندووە و هاتووچۆ بۆ ماوەیەک راوەستاوە.  محەممەد راشد مودەڕێس گورجی، بەڕێوەبەری رێگەوبانی پارێزگای سنە دەڵێت: جگە لە رێگەی دیواندەرە بۆ سنە، رێگەی بیجاڕ بۆ زەنجانیش لافاو لێی داوە، بەڵام فەرمانبەرانی رێگەوبان دوای چەند کاژێرێک رێگەیان کردووەتەوە.  بە گوتەی محەممەد راشد مودەڕێس گورجی، نۆ تیمی ئەم بەڕێوەبەرایەتییە بۆ رووبەڕووبوونەوە لەگەڵ هەر رووداوێک لە رێگەکانی ئەم پارێزگایەدا، لە ئامادەییدان.  لە ناوچەکانی باکووری پارێزگای ورمێش بارانی هاوینە، لە شەوی دووشەممە بووە هۆی هەستانی لافاو و بەم هۆیەشەوە رێگەی هاتووچۆی نێوان قوتوور بۆ خۆی و خۆی بۆ چایپارە داخرا و رێگەکە زیانی بەرکەوت.