جەبار یاوەر، ئەمینداری گشتیی وەزارەتی پێشمەرگە میوانی بەرنامەی رووداوی ئەمڕۆی تۆڕی میدیایی رووداو بوو کە بێستوون عوسمان پێشکێشی دەکات، لەبارەی هەڵكشانی پەلامارەكانی رێكخراوی داعش بۆ سەر سەنگەرەكانی هێزەكانی پێشمەرگەی كوردستان دوا و رایگەیاند، وەزیری پێشمەرگە سەردانێكی مەیدانی كردووە بۆ ئەو پێگە سەربازییانەی هێزەكانی پێشمەرگە و گوتی: "ئەمڕۆ وەزارەتی پێشمەرگە كۆبوونەوەیەكی باڵای ئەنجامدا بە ئامادەبوونی تەواوی فەرماندە سەربازییەكان و ئەفسەرە باڵاكانی هێزەكانی پێشمەرگە لە سەنگەرەكان. رێنمایی نوێیان پێدرا".   جەبار یاوەر، لەبارەی كۆبوونەوەكە بە رووداوی گوت، "بە وردی گوێمان لە كێشە و گرفتەكانی لیواكان لەو ناوچانە گرت. دەستبەجێ وەزارەتی پێشمەرگە بڕیاریدا لە بەیانییەوە تیمێكی باڵای وەزارەت سەردانی تەواوی ئەو ناوچانە و سەنگەرەكانی سنووری میحوەری یەك و دوو بە تایبەتی بكات كە هێرشیان بۆ براوە، بۆ ئەوەی بزانرێت چییان پێویستە و بۆیان بكرێت لە چاككردنی سەنگەرەكان و دابینكردنی كامێرای گەرمیی بۆ خاڵ و پێگەكان، یاخود ئەگەر پێویستی بە بینا و رەبییەی نوێ هەبوو بۆ ئەوەی بۆیان دابین بكرێت".   ئەمینداری گشتیی وەزارەتی پێشمەرگە جەختی لەوەشكردەوە، لیژنەكە دەسەڵاتی پێدراوە بڕیار بدەن و پێداویستییەكان فەراهەم بكەن و گوتی: "بڕیارمانداوە هەموو سەنگەرەكانی پێشمەرگە جارێكی دیكە پتەو بكەینەوە و هەموو پێداویستییەكانی ئەو سەنگەرانە جێبەجێ بكەین. لیواكانمان خستووەتە دۆخی ئامادەباشی لەو ناوچانە. هێزی زیاتریش رەوانەی ئەو ناوچانە دەكەین. لیوای ١٦ دەنێرینە ئەو ناوچانە كە لە رووی چەك و تەقەمەنییەوە لە هەموو لیواكان بەتواناترە و لە بەیانییەوە ئەم لیوایە جووڵەی پێدەكرێت بۆ ناوچەكانی كوڵەجۆ. پێشتریش بڕیاردراوە لیوای ٩ جووڵە بكەن بۆ ئەو شوێنانە".   ئاماژەی بەوەشکرد، فەرماندەی لیواكان دەسەڵاتیان پێدراوە هاوئاهەنگیی راستەوخۆ لەگەڵ هێزەكانی فیدراڵیی سوپای عێراق بكەن لەو ناوچانەی كە لە بەرامبەریاندایە بۆ رێگریکردن لە پەلامارەكان و بتوانن پلانی هاوبەش و تەنانەت ئۆپەراسیۆنی هاوبەش ئەنجامبدەن لە دژی جموجوڵ و حەشارگەكانی داعش.   باسی لەوەشكرد، رۆژی چوارشەممە ئەنجوومەنی وەزیرانی هەرێمی كوردستان كۆبوونەوەیەك ئەنجام دەدات و رۆژەڤی سەرەكیی كۆبوونەوەكە تایبەت دەبێت بە پرسی هەڵكشانی پەلاماری داعش بۆ سەر پێگە و سەنگەرەكانی پێشمەرگە.   ئەمینداری گشتیی وەزارەتی پێشمەرگە راشیگەیاند، داوای كۆبوونەوەی بەپەلەیان لە فەرماندەیی ئۆپەراسیۆنە هاوبەشەكان و هێزەكانی هاوپەیمانیی نێودەوڵەتیش كردووە "بۆ تاوتوێكردنی جیددی ئەم دۆخە". روونیشیكردەوە، هاوپەیمانیی نێودەوڵەتی وەڵامیان داونەتەوە، رەنگە سەرەتای هەفتەی داهاتوو كۆببنەوە.   لە وەڵامی بەدەمەوەهاتنی بەپەلەی فڕۆكە جەنگییەكانی هاوپەیمانیی نێودەوڵەتی بۆ پاڵپشتیكردنی هێزەكانی پێشمەرگە، جەبار یاوەر رایگەیاند، لە دوای ٢٠١٧ ـەوە كاتێك شەڕی داعش خاوبووەوە و موسڵ و ناوچەكانی دیكە کۆنترۆڵکران "زۆربەی وڵاتانی ئەندام لە هاوپەیمانیی نێودەوڵەتی فڕۆكەكانیان كشاندەوە و بەشێكیان ئەركەكانیان بە یەكجارەكی لە هەرێمی كوردستان و عێراق كۆتایی پێکهێنا، ئەمساڵ بە رێژەیەكی زۆر كەم، فڕۆكە جەنگییەكانی ئەمریكا و هاوپەیمانان بۆ ئەنجامدانی ئۆپەراسیۆنی پاڵپشتی بۆ پێشمەرگە و هێزە فیدراڵییەكان لە ئاسماندا بووە و زیاتر پشت بەستراوە بە فڕۆكە جەنگییەكانی عێراق، بە تایبەتی ئەو فڕۆكە ئێف ١٦ ـانەی كە تازە كڕیوویانە یان هێلیكۆپتەر و فڕۆكەكانی دیكەی عێراقی بەشداربوونە لە پرۆسەكە".   جەبار یاوەر زیاتر روونیكردەوە كە یەكێك لە هۆكارە هەرە دیارەكانی هەڵكشانی جموجوڵی سەربازیی چەكدارانی داعش بۆ نەمانی جووڵەی فڕۆكەی جەنگیی هاوپەیمانان و ئەمریكا بە شێوەیەكی گشتیی بووە.   لەبارەی جموجوڵی چەكدارانی داعش لە نێوان عێراق و سووریا، جەبار یاوەر پێداگری لەوەكردەوە، كە بەپێی ئەو زانیارییانەی لای هاوپەیمانان و وەزارەتی پێشمەرگە و وەزارەتی بەرگریی عێراق هەیە، تاوەكو ئێستا هاموشۆ و جموجۆڵی گرووپەكانی داعش لەسەر سنووری نێوان عێراق و سووریا بە تایبەتی لە بیابانەكانی رومادی و نزیكی موسڵ بەردەوامە. گوتیشی: "حكومەتی عێراق بە هاوكاریی ئەمریكا و هاوپەیمانیی نێودەوڵەتی، دەستیکردووە بە تەلبەندكردنی سنوورەكان و دانانی كامێرای چاودێری و قولەی سەربازیی و نزیكەی ١٠٠ كیلۆمەتر ماوە بۆ ئەوەی سنوورەكان بە تەواوەتی تەلبەند بكرێت".   ئەمینداری گشتیی وەزارەتی پێشمەرگە لەبارەی ژمارەی چەكدارانی داعش رایگەیاند، ئەستەمە ژمارەیان بزانرێت. لە سەرەتای سەرهەڵدانی داعش و كۆنترۆڵكردنی یەك لەسەر چواری عێراق، ژمارەی چەكدارایان لە نێوان ٤٠ - ٦٠ هەزار چەكدار دەبوون، بەڵام ئێستا شانەی نوستوویان هەیە و بە شەو جموجوڵ دەكەن و گوتی: "دوای رزگاركردنی موسڵ، شەڕی گەورە لە دیالە، سەڵاحەدین نەكرا. ئەم چەكدارانە لەناو گوندەكاندا بڵاوبوونەوە ئێستاش رەنگە بە رۆژ جووتیار بن و بە شەو چەكداری داعش بن و پەلاماری رەبیەیەكی هێزەكانی پێشمەرگە یان هێزەكانی حكومەتی فیدراڵی بدەن. لەم ناوچەیە بۆشایی زۆر هەیە، لە هەندێك شوێن ئەم بۆشاییە دەگاتە نزیكەی ٤٠ كیلۆمەتر لە نێوان پێشمەرگە و سوپای عێراق. هەر لەو ناوچەیە بە سەتان گوند هەن".   جەبار یاوەر رەتیشیكردەوە، چەكداری بیانیی داعش بتوانێت بەم شارەزاییە هێرش بكاتە سەر سەنگەرەكانی پێشمەرگە و سوپای عێراق و گوتی: "زۆربەیان داعشی ناوخۆی خەڵكی ئەو گوندانەن چونكە زۆر شارەزان لەو ناوچانە و زۆر بە ئاسانی دەتوانن دزە بكەنە نێو پێگە سەربازییەكانی پێشمەرگە و حكومەتی عێراق. لە كاتێكدا هەڵكەوتەی جوگرافی ئەو ناوچەیە زۆر سەختە و ناوچەکان فرەنەتەوە و فرە مەزهەبن و داعش چەند ساڵێكە لەم ناوچەیەیە و بەشێكی خەڵكەكەی هەڵگری بیروڕای داعشن. ئەمەش لە شەڕی چەك زۆر مەترسیدارترە".