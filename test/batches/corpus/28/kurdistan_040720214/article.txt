خدر قەویدڵ، خەڵکی شاری سەردەشت لە پارێزگای ورمێ، ساڵی ٢٠١٣ بە تۆمەتی بازرگانیکردن بە ماددە هۆشبەرەکان دەستبەسەرکرا و دواتر لقی ٢ی دادگای شۆڕشی ورمێ سزای لە سێدارەدانی بەسەردا سەپاند. قەویدڵ لە تەمەنی ٣٦ ساڵیدا و لە ٩ی سێپتەمبەری ٢٠٢٠ لە زیندانی ناوەندیی ورمێ لەسێدارە درا.  یەکێک لە خزمە نزیکەکانی خدر بە رووداوی گوت: نزیکەی دوو هەفتە لەمەوبەر داواکاری گشتیی ورمێ سێ برای خدریان بانگکردووە و پێیانگوتوون کە حوکمەکە راست نەبووە، نەدەبوو جێبەجێکرابایە و دەتوانن داوای خوێنبایی بکەن.  بەگوتەی ئەو سەرچاوەیە، براکانی خدر گوتوویانە خوێنباییان ناوێ، بەس دادپەروەرییان دەوێت و دەیانەوێت بزانن بۆچی براکەیان لە سێدارە دراوە.  ئەو سەرچاوەیە گوتی: "لەگەڵ خدر ٣ کەسی دیکەش گیران، بەڵام ئەوان بە دانانی بارمتە ئازادکراون و تەنیا خدر لە سێدارەدرا".   ئەو سەرچاوەیە باسی هەوڵی براکانی خدر بۆ رزگارکردنی گیانی ئەویان کرد و گوتی: "لەگەڵ پارێزەرەکەی زۆریان هەوڵدا دادوەرەکە رازی بکەن، بەڕێوەچوونی حوکمەکە رابگرێت تاوەکوو دادگای باڵای وڵات بڕیاری کۆتایی دەدات، بەڵام ئەو دادوەرە سووربووە لەسەر جێبەجێکردنی حوکمەکە".  خدر و هاوڕێیەکی بە دوو کیلۆ ماددەی هۆشبەر لە جۆری شیشەوە گیراون، بەڵام  ماددە هۆشبەرەکە هی خۆیان نەبووە و تەنیا گواستوویانەتەوە. هاوکات لەگەڵ ئەوان چەند کەسی دیکە بە ١٢ کیلۆ شیشەوە گیراون، بەڵام ئەوانیش ئازادکراون.  کۆمەڵەی چالاکڤانانی مافەکانی مرۆڤ دیسان رەخنەی لە رێکارە "ناشەفافەکان"ی سیستەمی دادوەریی ئێران گرتووە و گوتوویەتی: "سەپاندنی سزای وەک سێدارە کە بەهیچ شێوەیەک قەرەبوو ناکرێتەوە، هەمیشە دامەزراوەکانی مافەکانی مرۆڤ رەخنەیان لێی هەبووە".    بەپێی راپۆرتی رێکخراوەکانی مافەکانی مرۆڤ، ئێران بەرزترین رێژەی لە سێدارەدانی هاوڵاتیانی خۆی لە جیهاندا هەیە.  بەپێی راپۆرتی رێکخراوی لێبووردنی نێودەوڵەتی، ساڵی ٢٠٢٠ لە ئێراندا ٢٤٦ کەس لە سێدارە دراون. ئەو کەسانە بە تاوانی وەک کوشتن، دەستدرێژی، بارزگانی بە ماددە هۆشبەرەکان و "شەڕ لەگەڵ خودا" لە سێدارە دراون.