بەپێی راگەیێندراوێکی فەرمانگەی میدیا و زانیاریی حکومەتی هەرێمی کوردستان کە ساسان عەونی، وەزیری شارەوانی و گەشتوگوزار قسەی بۆ کردوون، حكومه‌تی هه‌رێمی كوردستان ساڵانه زیاتر له ٣١١ ملیار دینار، بۆ دابینكردنی ئاوی خاوێن خه‌رجده‌كات و زیاتر له ٧٠ ملیۆن مه‌تر سێجا ئاویش بۆ هاونیشتمانیان دابینده‌كات.  لە راگەیێندراوەکەدا هاتووە، "به‌هۆی به‌فیڕۆدانی ئاوی خاوێن، رۆژانه نزیكه‌ی ٢٤٠ ملیۆن دینار و ساڵانه نزیكه‌ی ٩٠ ملیار دینار به‌هه‌ده‌ر ده‌درێت. "  رۆژی ٢ی تەممووزی ٢٠٢١ بەرێوەبەری گشتیی ئاو و ئاوەڕۆی هەرێمی کوردستان رایگەیاند، دابینکردنی ئاو زیادکراوە نەک کەم، حکومەتیش رەزامەندیی لەسەر خەرجکردنی بڕی ٢ ملیار و ٥٠٠ ملیۆن دینار داوە بۆ پرسی وشکەساڵی و وشکبوونی کانیاوەکان و کەمبوونەوەی ئاو لە بیرەکان لە هەرێمی کوردستان.   بە گوتەی ئاری ئەحمەد ئەوان وەکو بەڕێوەبەرایەتیی گشتیی ئاو و ئاوەڕۆ داوای بڕە پارەیەکیان کردووە "بە بڕی ٣١ ملیار دینار بۆ رووبەڕووبوونەوەی بابەتی وشکەساڵی بۆ تەواوی بەڕێوەبەرایەتییەکانی ئاو لە سەرتاسەری کوردستان، کە ژمارەیان ١٤ بەڕێوەبەرایەتییە، وەکو هەنگاوی یەکەمیش حکومەت رەزامەندیی لەسەر دوو ملیار و ٥٠٠ ملیۆن دینار داوە".  بەڕێوەبەری گشتیی ئاو و ئاوەڕۆی ھەرێمی کوردستان ئاماژەی بەو بڕە ئاوە دا کە رۆژانە لەلایەن بەڕێوەبەرایەتییەکانەوە دابین دەکرێن کە "رۆژانە دەگاتە دوو ملیۆن و ٢٥٠ هەزار مەتر سێجا، لە رێگەی پێنج هەزار و ٧٠٠ بیر و ٩١ پرۆژە، واتە ئەو بڕە ئاوەی دابین دەکرێت کەمنەکراوەتەوە بەڵکو زیادیکردووە".