نەقیب رۆبیتان قەهار یونس، ئەو ئەفسەرەی پارە زیادەکەی گەڕاندەوە بۆ بانک بە تۆڕی میدیایی رووداوی راگەیاند "رۆژی چوارشەممە ٢٨ی تەممووزی ٢٠٢١، بەندە بە سیفەتی سەرۆکی لیژنەی وەرگرتنی مووچەی کارمەندانی ئۆفیسی قەڵای بەڕێوەبەرایەتییەکەمان، بۆ وەرگرتنی مووچەی کارمەندانمان چووین بۆ بانکی زاگرۆس لە هەولێر، دوای ئەوەی پارەکەمان وەرگرت و پاش هاتنەوەمان بۆ ئوفیس و جیاکردنەوەی پارەکان، بینیم چوار ملیۆن دینار زیاترمان پێدراوە".  ئەو ئەفسەرە ئاماژەی بەوەش کرد، هەمان رۆژ بە نووسراوێک پارە زیادەکەی گەڕاندووەتەوە بۆ بانکی زاگرۆس.  سەبارەت بە هەڵوێستەکە، نەقیب رۆبیتان قەهار یونس باسی لەوەش کرد، "ئەو پارەیە مافی من نەبوو، بۆیە گەڕاندمەوە، ئەوە مووچەی فەرمانبەری دیکەیە، وەکو ئەرکێکی مرۆیی و ئەخلاقی گەڕاندمەوە، ئەوە بەشێکی کەمە لە دڵسۆزیم بۆ کارەکەم و رەوشت پارێزیی پیشەکەم".