فازڵ حاجی، گوتەبێژی هاتووچۆی هەولێر لەگەڵ بڵاوکردنەوەی وێنەی ئۆتۆمبێلەکە رایگەیاندووە "ئەمڕۆ لەلایەن مەفرەزەکانی هاتووچۆی ناو شار، ئەو ئۆتۆمبێلە دەستی بەسەردا گیراوە کە بەدەست منداڵێکەوە بووە و بە خێرایی و سەرەڕۆیی لێیخوڕیوە".  گوتەبێژی هاتووچۆی هەولێر تکا لە "دایک و باوکان و خواپێداوان" دەکات و دەڵێت "ئۆتۆمبێل نوقڵ و شیرینی نییە بیدەنە دەست منداڵەکانتان، چونکە کاتێک تووشی رووداوێک دەبێتەوە منداڵەکەتان، کە ئەوەیان گومانی تێدا نییە، دەست ماچکردن و پاڕانەوە و ئەوەی منداڵەکەتان سویچەکەی دزیوە و ئاگاتان لێنەبووە، ناخوات و بەکەڵکتان نایەت".  لە کۆتاییشدا فازڵ حاجی دەڵێت، "تکایە بەر لە ماچکردنی دەستی خەڵک، دەستی خۆتان ماچ بکەن".