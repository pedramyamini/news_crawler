بارەگای بارزانی لە راگەیێندراوێکدا بڵاویکردەوە، رۆژی چوارشەممە ٢٥ ـی ئابی ٢٠٢١ لە سەلاحەدین سەرۆك مەسعود بارزانی پێشوازیی لە نووری مالیكی، سەرۆكی ئیئتیلافی دەوڵەتی یاسا و شاندێكی یاوەری كرد.  وەکو لە راگەیێندراوی بارەگای بارزانی - دا هاتووە، لەو دیدارەدا بارودۆخی سیاسی لەسەر ئاستی عێراق و ناوچەكە و هەڕەشەكانی تیرۆر و ئاڵنگارییەکانی بەردەم پرۆسەی سیاسیی عێراق تاوتوێ كران.  لە كۆبوونەوەکەدا باس لە هەڵبژاردنەكانی داهاتووی عێراق کراوە و "هەردوولا جەختیان لەوە كردەوە كە بۆئەوەی هەڵبژاردن ببێتە هۆی سەقامگیری و راستەڕێبوونی پرۆسەی سیاسی، پێویستە هەڵبژاردنەكان لە وادەی خۆیدا ئەنجام بدرێت و گەرەنتیی ئەوەش هەبێت كە هەڵبژاردنێكی پاك و ئازاد و دادپەروەرانە لە ژینگەیەكی ئارام و دوور لە دەستكاری بەڕێوەبچێت، هەموو لایەكیش رێز لە ئەنجامی هەڵبژاردنەكان و ئیرادەی گەل بگرن".  ئەمڕۆ نووری مالیکی بە سەردانێکی فەرمی گەیشتە هەولێر و لەگەڵ سەرۆک مەسعود بارزانی و مەکتەبی سیاسیی پارتی کۆبووەوە.  بەهرۆز فەرەیدوون، پەیامنێری رووداو رایگەیاند، ئەو شاندەی کە بە سەرۆکایەتیی نووری مالیکی هاتوونەتە هەرێمی کوردستان ئامانجیان تەنیا بینینی سەرکردە باڵاکانی پارتی دیموکراتی کوردستانە. ئەجێندای سەردانەکەش بۆ گفتوگۆکردنە لەسەر هەڵبژاردنی داهاتووی عێراق، کە بڕیارە لە ١٠ی ئۆکتۆبەری ئەمساڵ ئەنجام بدرێت.