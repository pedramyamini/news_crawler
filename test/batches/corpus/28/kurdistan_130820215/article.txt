هاشم تروانشی، بەرپرسی ناوچەی پارتی دیموکراتی کوردستان لە کانی ماسێ هەواڵەکەی بۆ رووداو پشتڕاستکردەوە و رایگەیاند، "ئەو کەسەی شەهیدبووە ناوی ئیبراهیم حەسەن محەممەدە و تەمەنی ٥٠ ساڵە، چووبوو بێستانەکەی ئاو بدات".  سەربەست سەبری، بەڕێوەبەری ناحیەی کانی ماسێ بە رووداوی گوت، تەرمی ئیبراهیم حەسەن دەبەنە زاخۆ بۆ پشکنینی داد و دواتر لە گوندەکەی خۆی بەخاکی دەسپێرن.  لە ٢٣ی نیسانی ئەمساڵ تورکیا لە ناوچەکانی کانی ماسێ ئۆپەراسیۆنێکی دژی پارتی کرێکارانی کوردستان - پەکەکە دەستپێکرد و تاوەکو ئێستا شەش گوند بەو هۆیەوە چۆڵکراون، دوو کەسی سڤیل بریندارکراون و زیاتر لە ٢٢ هەزار دۆنم زەوی سووتاون.  شێروان سەرگەلی، دانیشتووی دەڤەری نهێل سەر بە قەزای ئامێدی، بە رووداوی گوت، کاژێر ١٠: ٣٠ خوولەکی ئەمڕۆ هەینی، ١٣ - ٠٨ - ٢٠٢١، فڕۆکە جەنگییەکانی تورکیا دەوروبەری سەنتەری قەزای ئامێدییان بۆردوومان کردووە و بەو هۆیەوە ترس و دڵەڕاوکێ بۆ خەڵکی ناوچەکە دروستبووە.