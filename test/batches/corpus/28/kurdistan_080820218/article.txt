ئەمڕۆ یەکشەممە ٨ی ئابی ٢٠٢١، محەممەد عەبدولڕەحمان، بەڕێوەبەری ناحیەی سوورداش لە پارێزگای سلێمانی بە تۆڕی میدیایی رووداوی راگەیاند: "بەیانی ئەمڕۆ پاسێکی گەشتیاری کە لە سلێمانییەوە هاتوون و ویستوویانە بچنە ناوچەی سەرگەڵو، لە هەورازێکدا لە چیای دابان پاسەکە کە ٣٠ کەسی تێدابووە ناتوانێت سەربکەوێت و بەوهۆیەوە وەردەگەڕێت و پێنج سەرنشینی پاسەکە کە سەرجەمیان گەشتیاری عەرەب بوون برینداربوون".  سەبارەت بە رەوشی بریندارەکان، بەڕێوەبەری ناحیەی سوورداش گوتی: "برینی دووانیان قورسە و رەوانەی سلێمانی کراون. سێ لە بریندارەکانی دیکە کە برینەکانییان سووک بووە رەوانەی نەخۆشخانەی پیرەمەگروون کراون".