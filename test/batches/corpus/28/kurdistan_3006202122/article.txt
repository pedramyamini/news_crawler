رۆژی سێشەممە ٢٩ - ٦ - ٢٠٢١، ئاژانسی هەواڵی فارس نیوزی ئێران، هەواڵێکی بڵاو کردووەتەوە کە گوایا لە هێرشێکی مووشەکی بۆ سەر بارەگایەکی دەزگای هەواڵگری ئیسرائیل لە شاری هەولێر، ٣ کارمەندی ئەو دەزگایە کوژراون. دواتر رۆژنامەی کەیهانیش لە ژمارەی ئەمڕۆی خۆی ئەو هەواڵەی بڵاوکردووەتەوە.  فەرمانگەی میدیا و زانیاریی حکومەتی هەرێمی کوردستان رایگەیاند "ئەم جۆرە هەواڵە بێ بنەمایانە رەتدەکەینەوە، و رایدەگەیێنینەوە کە ئەم هەواڵە راست نییە و هیچ بنکە و بارەگایەکی ئیسرائیلی لە کوردستان بوونی نییە و ئامانج لە بڵاوکردنەوەى ئەم جۆرە هەواڵانە، دروستکردنی رق و ناکۆکییە بەرامبەر بە هەرێمی کوردستان".   لە راگەیێندراوەکەدا فەرمانگەی میدیا و زانیاریی حکومەتی هەرێمی کوردستان داوا لە دەسەڵاتدارانى کۆمارى ئیسلامى ئێران دەکات: "رێگە لە بڵاوکردنەوەى ئەمجۆرە چەواشەکارییانە بگرن کە خزمەت بە پەیوەندییەکانی هەردوو لا ناکات".  لە بەرەبەیانی ٢٦ - ٦ - ٢٠٢١ بە درۆن هێرشکرایە سەر گوندێکی نزیک هەولێر کە بە دووریی سێ کیلۆمەتر لە نزیک باڵەخانەی نوێی کۆنسوڵخانە ئەمریکا بووە. لە راگەیێندراوێکیشدا کۆنسوڵخانەی گشتیی ئەمریکا لە هەولێر رایگەیاند، وڵاتەکەی سەرکۆنەی هێرشەکە دەکات و بە پێشێلکاریی سەروەریی عێراق دایدەنێت.