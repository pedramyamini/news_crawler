هیوا بابایی، ژینگەپارێزە و دەڵێت، "ئێمە ئاگرەکە رادەگرین، بەڵام دوای ١٠ خولەک دەستپێدەکاتەوە. داواشمان لە خەڵک ئەوەیە بە هانای ئەو خەڵکەوە بێن، کەسانێکیش هەن لەنێو شاردا کە دەتوانن بێن هاوکاریمان بکەن، بەتەمای لایەنە حکومییەکان نەبن. "  بەپێی ئاماری ئەنجوومەنی سەوزی چیای مەریوان، لە چوار مانگی رابردوودا ١٥٠ جار ئاگر لە دارستانەکانی ئەو شارە کەوتووەتەوە و تاوەکو ئێستا زیاتر لە هەزار هێکتار دارستان سووتاون. ژینگەپارێزانی مەریوان بۆ هۆکاری دووبارەبوونەوەی ئاگرەکان، گومانیان لە بنکە سەربازییەکانی سەرسنوور هەیە.  ئیرەج قادری، ئەندامی بەڕێوەبەرایەتیی ئەنجوومەنی سەوزی چیایە و دەڵێت، "دەتوانین هۆکارەکانی بۆ چەند بەشێک دابەش بکەین، بەڵام ئەم دواییانە، چونکە لەسەر سنوورییە، گومان دەبرێت هێزە سنوورییەکان بن، بەڵام وەکو بەڵگە، تاوەکو ئێستا بەڵگەی تەواو نییە. "  سەرەڕای هەموو ئەوانەش، بەهۆی هەبوونی مین لە ناوچە سنوورییەکان، ژینگەپارێزان ناتوانن لە هەموو ناوچەکەدا بڵاوەبکەن بۆ کۆنترۆڵکردنی ئاگرەکە و چاوی هیوایان تەنیا بڕیوەتە هاتنی هێلیکۆپتەرێک لە سنەوە.  عیرفان حوسێنی، ئەندامی بەڕێوەبەرایەتیی ئەنجوومەنی سەوزی چیایە و ئاماژە بەوە دەکات، "سێ شەو و رۆژە ئاگرەکە لەوێ هەیە، ناوچەکەش لێژە و شاخاوییە، بەشێکیشی شوێنی مینە، بۆیە کۆنترۆڵکردنی زۆر قورسە. "  ژینگەپارێزانی خۆبەخش بەبێ هەبوونی هیچ ئامێرێکی سەرەتایی شەڕ لەگەڵ ئاگردا دەکەن و  دەڵێن: حکومەتی ئێران وەک پێویست گرنگی بە ژینگە نادات و هەر ئەوەش بووەتە هۆی ئەوەی کە پێداویستی ئاگرکوژاندنەوە بەردەست نەبێت و رۆژانە بەبەرچاومانە سروشت و ژینگە بسووتێت.  بە گوتەی عیرفان حوسێنی، پرسی ژینگە و ژینگەپارێزی لەلای دەسەڵاتداران "بایەخێکی ئەوتۆی نییە. "  تاوەکو ئێستا نزیکەی دوو هەزار دار لەم دارستانانە سووتاون کە تەمەنیان ٤٠٠ بۆ ٥٠٠ ساڵ بووە و ئەوەش زیانێکی گەورەی بە دارستانەکانی ناوچەکە گەیاندووە.