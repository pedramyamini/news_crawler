ئامانج عەزیز، سەرۆکی لقی سلێمانیی کۆمیسیۆنی باڵای سەربەخۆی هەڵبژاردن بە رادیۆی رووداوی راگەیاند: "کشانەوەی ئەو حیزب و هاوپەیمانێتییانە لە هەڵبژاردن کە لە تۆڕە کۆمەڵایەتییەکانەوە رادەگەیێندرێن لەلای کۆمیسیۆنی باڵای سەربەخۆی هەڵبژاردن هیچ بەهایەکی یاسایی نییە، لەبەر ئەوەی ئەو حیزب و هاوپەیمانێتییانە بەربژێریان پێشکەش کردووە، هەریەکەیان ژمارەیان وەرگرتووە و ئەوەیش لەسەر کاخەزی دەنگدان چاپ دەکرێت و ناوی ئەوانیشی لەسەر دەبێت. بۆیە ماوەی کشانەوەی پاڵێوراو کۆتایی هاتووە و لە رووی یاساییەوە بە هیچ شێوەیەک قبووڵ نییە. "  رۆژی چوارشەممە ٢٠٢١/٠٧/٢٨ سامد شەمخی، بەڕێوەبەری سەنتەری نیشتمانی بۆ دیالۆگ بە رووداوی راگەیاند، ٢٥ حیزب و هاوپەیمانێتی لە هەڵبژاردنی ئەنجوومەنی نوێنەرانی عێراق کشاونەتەوە.  سەرۆکی لقی سلێمانیی کۆمیسیۆنی باڵای سەربەخۆی هەڵبژاردن گوتیشی: "ئێمە وەکو کۆمیسیۆن پابەندی یاسای نوێی هەڵبژاردنی ئەنجوومەنی نوێنەرانی عێراقین کە ژمارە ٩ی ساڵی ٢٠٢٠ ـە. هەروەها پابەندی ئەو رێنماییانەین کە لە ئەنجوومەنی کۆمیسیارانەوە دەردەکرێن. بڕیاریشە لە ٢٠٢١/١٠/١٠ ـدا هەڵبژاردنەکە بکرێت و ئێمەیش وەکو کۆمیسیۆن بەشێکی زۆری ئامادەکارییەکانمان تەواوکردووە. بەشێکی کەمی ماوە کە دامەزراندن و راهێنانی کارمەندانە بۆ رۆژی دەنگدان. "  رەوتی سەدر یەکەم لایەن بوو لەسەر زاری موقتەدا سەدری رێبەریەوە لە رۆژی ١٥ی تەممووزی ٢٠٢١ ـدا کشانەوەی لە هەڵبژاردن راگەیاند کە بە قسەی سەدر هەڵبژاردنەکە نابێتە هۆی "چاکسازیی راستەقینە" لە وڵاتدا.  ٢٤ی تەممووزی ٢٠٢١ ـیش حیزبی شیوعیی عێراق بووە دووەم لایەن و کشانەوەی خۆی ئاشکرا کرد و رایگەیاند، لە بوونی چەکوچۆڵی بێمۆڵەت و پارەی سیاسیدا هەڵبژاردنی بێگەرد بەڕێوەناچێت. هاوکات گردبوونەوەی کۆماریی عێراقیش لە هەڵبژاردن کشایەوە، دوای ئەوانیش بەرەی دیالۆگی عێراق بە سەرۆکایەتیی ساڵح موتڵەگ کشانەوەی لە هەڵبژاردن راگەیاند.   ئامانج عەزیز گوتی: "کشانەوەی حیزب، هاوپەیمانێتی و پاڵێوراوان بە لای کۆمیسیۆنەوە هیچ کاریگەرییەکی لەسەر هەڵبژاردنەکە نابێت. کشانەوەی ئەو هێزانە هەڵبژاردنەکە بێبەها ناکات. ئێمە وەکو نووسینەگەی کۆمیسیۆن لە پارێزگای سلێمانی هیچ حیزب و پاڵێوراوێک داواکاریی بۆ کشانەوە لەم هەڵبژاردنە پێشکەش نەکردووە. "  بەپێی یاسا بەرکارەکان هیچ دەقێکی یاسایی، بڕگە و ماددەیەکی یاسایی نییە رێگە بە کۆمیسیۆنی باڵای سەربەخۆی هەڵبژاردنەکان بدات بۆ ئەوەی هەڵبژاردنی پێ دوابخات.  بڕیارە لە ١٠ی ئۆکتۆبەری ٢٠٢١ ـدا هەڵبژاردنی ئەنجوومەنی نوێنەرانی عێراق بکرێت، لەو هەڵبژاردنەدا ٢٤ ملیۆن و ٢٩ هەزار و ٩٢٧ دەنگدەر مافی دەنگدانییان هەیە.