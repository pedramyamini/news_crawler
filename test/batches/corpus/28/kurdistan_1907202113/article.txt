رۆژی یەکشەممە شوان داودی، سەرپەرشتیاری پێشووی "دەزگای میدیایی کەرکووک"ی یەکێتی رایگەیاند یەکەم کەسە لەسەر ئاستی یەکێتی و راگەیاندنەکەی و کەرکووکیش بەهۆی رووداوەکانی ٨ی تەمموزی یەکێتیی نیشتیمانیی کوردستانەوە، فەرمانی دەرکردنی دەربچێت.  بەڵام مەکتەبی راگەیاندنی یەکێتی لە روونکردنەوەیەکدا کە ئەمڕۆ دووشەممە ١٩ - ٧ - ٢٠٢١ بڵاوی کردووەتەوە و قسەکانی داودی بە کۆمەڵێک قسەی "ناڕاست" و "چەواشە" ناودەبات.  لە روونکردنەوەکەدا ئاماژە بەوەدراوە، لە دوای کۆنگرەی چوارەوە هەیکەلی مەکتەبی راگەیاندن بە دوو شێوە رێکخراوەتەوە، بەشێکیان بە هەڵبژاردن و بەشێکیان کەناڵە مەرکەزییەکانن و دوای پەسندکردنی سیڤییەکانیان لەلایەن کارگێڕی مەکتەبی سیاسییەوە، بڕیاری دەستبەکاربوونیان بۆ دەرچووە.  بەپێی روونکردنەوەکە دوو کەس (شوان داودی و عیماد مەلا ناسیح) سیڤیان پێشکەشکردبوو بۆ سەرپەرشیاری دەزگای میدیایی کەرکووک، سیڤییەکەی عیماد مەلا ناسیح پەسندکرا و لە رۆژی ٢ - ١١ - ٢٠٢٠ بڕیاری دەستبەکاربوونی دەرچوو: "بەڵام شوان داودی هانای بۆ ئەو بەرپرس و ئەم بەرپرس برد، بۆ ئەوەی جێبەجێکردنی بڕیارەکە دوابخات، بۆیە بە رەچاوکردنی دۆخی ئەوکاتی یەکێتی بڕیارەکە سڕکرا".  سەبارەت بە جێبەجێکردنی ئەو بڕیارە دوای رووداوەکانی ٨ی تەممووز، لە روونکردنەوەکەی یەکێتیدا هاتووە: "ئێستا کە دەرفەت بۆ جێبەجێکردنی بڕیارەکانی یەکێتی لەبارە، بڕیاری لەکارلادانی شوان داودی و دەستبەکاربوونی عیماد مەلا ناسیح پەسندکرا".  مەکتەبی راگەیاندنی یەکێتی رەخنە لە شوان داودی دەگرێت و دەڵێت: "ئەو هاشوهوشە ئیعلامییەی شوان داودی دەستی داوەتێ، دوور لە هەموو ئوسوڵێکی حیزبییە، کە کادیری یەکێتی پێی دەناسرێتەوە، دەریدەخات بڕیاری رەتکردنەوەی سیڤییەکەی لە کارگێڕی مەکتەبی سیاسیی یەکێتی و پاشان بڕیاری لادانی لە رۆژی ١٧ - ٧ - ٢٠٢١ کارێکی حیزبی دروستە، چونکە لە کادیری حیزبی ناوەشێتەوە ئەو هەڵایە دروست بکات".  لە کۆتایی روونکردنەوەکەی مەکتەبی راگەیاندندا هاتووە: "بەداخەوە بەڕێز داودی بە چەواشەکارییەوە مەسەلەکە پەیوەست دەکات بە تەکلیفی مەڵبەندی کەرکووک، پاکتاو و دەرکردنی حیزبییەوە، کە ئەمانە هیچ ئەسڵ و ئەساسێکی نییە".