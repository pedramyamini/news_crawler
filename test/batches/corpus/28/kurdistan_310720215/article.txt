ئەمڕۆ شەممە ٣١/٧/٢٠٢١ شەریف رەحیم، گوتەبێژی تەندروستیی چەمچەماڵ بە تۆری میدیایی رووداوی راگەیاند، "بەرەبەیانی ئەمڕۆ چوار کەسیان بۆ  بەشی فریاکەوتنی نەخۆشخانەی شەهید پێشڕەو لە چەمچەماڵ هێنا کە بەهۆی رووداوی هاتووچۆ لەسەر رێگەی قادرکەرەم - چەمچەماڵ ئۆتۆمبێلەکەیان وەرگەڕابوو. "  سەبارەت بە رەوشی تەندروستیی بریندارەکان شەریف رەحیم گوتی، "لەو چوار کەسەی هێنراونەتە نەخۆشخانە، یەکێکیان گیانی لەدەستدا کە تەمەنی ٢٣ ساڵ بوو، دوو لە بریندارەکان بەسەختی برینداربوون و رەوانەی نەخۆشخانەی ' شار ' لە سلێمانی کراون. "  لە ماوەی دوو رۆژی رابردوو بەپێی زانیارییەکانی گوتەبێژی تەندروستیی چەمچەماڵ، سێ کەس بەهۆی رووداوی هاتووچۆ لە سنوورەکەیان گیانیان لەدەستداوە کەسێکیان لەسەر رێگەی ئاخجەلەر - چەمچەماڵ و دوو کەسیان لەسەر رێگەی قادرەکەرەم - چەمچەماڵ گیانیان لەدەستداوە.