رائید سەرکەوت کاڕەش، گوتەبێژی بەرگریی شارستانیی هەولێر لە لێدوانێکدا بە تۆڕی میدیایی رووداوی راگەیاند "لەکاتی روودانی هەر ئاگرێکی بچووک لە بازاڕی لەنگەی هەولێر ئەگەری سووتانی بازاڕەکە هاوشێوەی ساڵی ٢٠١٨ هەیە، کە نزیکەی ١٨٠٠ دووکان و مێز و عەرەبانە سووتان".  گوتەبێژی بەرگریی شارستانیی هەولێر گوتیشی "بەشێک لە دووکاندار و خاوەن مێزەکان هەستاون بە دەستدرێژیکردنە سەر ئەو بۆریی ئاوانەی بەرگریی شارستانی دایناون بۆ حاڵەتی ئاگرکەوتنەوە و دەمی بۆرییەکانیان وا شاردووەتەوە، دیارنەماون؛ کە ئەمە لە روودانی هەر رووداوێکدا کۆنترۆڵکردنەوەی ئاگر قورستر دەکات، هەروەها کارەباش بەشێوەیەکی زۆر ناڕێکە، دەبێت شارەوانی و کارەبا سزای ئەو کەسانە بدات کە دەبنە هۆکاری مەترسی بۆسەر ژیان و موڵک و ماڵی خەڵک".  رائید سەرکەوت کاڕەش داوا لە دووکاندار و خاوەن مێز و عەرەبانەکان دەکات بەرپرسیارانە مامەڵە بکەن و مەترسی لەسەر سووتانی بازاڕەکە دروستنەکەن، دەبێت شوێنەکە بپارێزن و نەبنە هۆکار بۆ روودانی کارەسات.  رۆژی ٢٥ مانگی تشرینی یەکەمی ساڵی ٢٠١٨، ئاگر لە بازاڕی لەنگەی شاری هەولێر کەوتەوە و لە کۆی ٢٤٠٠ دووکان، ١٦٥٤ دووکانیان بەتەواوی سووتان کە بە لەبەرچاوگرتنی عەرەبانە و مێزەکانی بەردەم بازاڕەکەوە دەکاتە ١٨٠٠ دووکان.