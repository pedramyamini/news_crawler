ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند، "دوایین زانیاریمان لەبارەی ئەو دۆسیە ئەوەیە کە هیچ تەرمێک نەدۆزراوەتەوە و ئەوەی هەیە تەنیا حەوت کەس کە کوردی باشووری کوردستانن بێسەروشوێنن؛ نزیکەی ٢٠ کوردیش لەو رووداوە رزگاریان بووە".  سەرۆکی دەزگای لووتکە بۆ کاروباری ئاوارە و پەنابەران ئاماژەی بەوەش کرد "ئەو کەسانە کۆچبەری نایاسایین، هەربۆیە تاوەکو دوو مانگی دیکەش نازانرێت چەند کەس لەو یەختەدا بوون کە رووداوەکەی بەسەردا هاتووە؛ بۆیە ئەو قسانەی دەکرێن لەبارەی ژمارەی سەرنشینانی یەختەکەوە تەواو دیار نییە، هەرچەندە دەگوترێت ٤٥ کەس بوون. ئەوەی گرنگە بەلای ئێمەوە ئەوەیە حەوت کەسیان بێسەروشوێنن".  رۆژی پێنجشەممە، ٢٢ی تەممووزی ٢٠٢١، بەلەمێک کە کۆچبەرانی هەڵگرتبوو و لە تورکیاوە بەرەو ئیتاڵیا رۆیشت و پێش گەیشتنی بەو وڵاتە لە دوورگەی کریت نوقم بوو، بەشێکی زۆری سەرنشینانی بەلەمەکە رزگاربوون و ژمارەیەکیشیان بێسەروشوێنن.  بەپێی دەزگای لووتکە، زانیاری لەبارەی بێسەروشوێنانی رووداوەکە بەم جۆرەیە:  ١ - بەهرۆز رەسوول عیزەت، لەدایکبووی ساڵی ٢٠٠٠، سلێمانی.  ٢ - بێریڤان ئیبراهیم حەسەن، لەدایکبووی ساڵی ١٩٨٨، قەڵادزێ.  ٣ - گزنگ حەسەن ئیبراهیم، لەدایکبووی ساڵی ١٩٨٩، هەولێر.  ٤ - هێدی خدر عەبدوڵڵا، لەدایکبووی ساڵی ١٩٩٩، سلێمانی - ژاراوە.  ٥ - کەیوان محەممەد حەمزە، لەدایکبووی ساڵی ٢٠٠٦، سلێمانی - قەڵادزێ.  ٦ - پێشەوا رەشید عەلی، لەدایکبووی ساڵی ١٩٩٣، سلێمانی - خەلەکان.  ٧ - ئەحمەد محەممەد قادر، لەدایکبووی ساڵی ١٩٨٦، سلێمانی.  ئاری جەلال ئاماژەی بەوەش کرد، ئەو کەسانەی بێسەروشوێنن ناوەکانیان لەلایەن پۆلیسی دەریاوانیی یۆنان و باڵیۆزخانەی عێراقەوە لە یۆنان پشتڕاست کراوەتەوە.