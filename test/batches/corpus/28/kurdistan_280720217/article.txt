چۆمان محەممەد، ئەندامی جڤاتی نیشتمانیی بزووتنەوەی گۆڕان لە وەڵامی پرسیارێکی رووداو کە ئایا راستە قوباد تاڵەبانی دەكرێتە سەرۆکی لیستی هاوبەشی گۆڕان و یەكێتی؟ گوتی، بابەتی سەرۆکی هاوپەیمانیەتی بۆ لیستی هاوپەیمانیی نێوان یەکێتی و گۆڕان "بابەتێکە دوای دەستلەکارکێشانەوەی بەڕێز لاهوور شێخ جەنگی دێت، ئەو بابەتەش تایبەتە بە یەکێتیی نیشتمانیی کوردستان و بڕیاریشە لیژنەیەکی باڵا لەنێوان هەردوولادا بۆ ئەم بابەتە کۆببێتەوە. "  دەشڵێت، ئەم بابەتە هیچ گرفتێکی نابێت بۆ یەکێتی و گۆڕان و لای ئەوانیش [یەکێتی] هەر کەسێک دەستنیشان بکەن "ئێمە گفتوگۆی لەسەر دەکەن و بڕیاریشە لیژنەی باڵا لەنزیکترین کاتدا کۆببێتەوە و قسە لەسەر ئەو پرسە بکرێت کە ئایا چ کەسێک وەکو سەرۆکی هاوپەیمانیی کوردستان دەستنیشان دەکرێت. "  سەبارەت بەوەی ئەو گۆڕانكاریانەی نێو یەكێتی و نەمانی لاهوور شێخ جەنگی لە سەرۆكایەتی لیست، بۆ گۆڕان باش بوو یان خراپ؟ ئەو ئەندامەی جڤاتی نیشتمانیی بزووتنەوەی گۆڕان دەڵێت "بابەتی دەستلەکارکێشانەوەی بەڕێزیان [لاهوور شێخ جەنگی] بابەتێکی نێوخۆیی یەکێتییە و پەیوەندی بە خودی خۆیانەوە هەیە، ئەو بابەتەش نەک ئێمە، نابێت هیچ لایەنێک رێگە بەخۆمان بدەین دەستوەربدەینە کاروباری نێوخۆی حیزبێکی دیکەوە کە ئەمەش هێڵی سوورە سەبارەت بە ئێمە. "   دەشڵێت "تەمەننای ئەوە دەکەین هەردوولامان کار لەسەر ئەوە بکەین بە باشترین شێوە ئەو هاوپەیمانییەتییە سەربکەوێت و زۆرترین کورسی لە عێراق دەستەبەربکات. لەبەرئەوەشە ئەو لیژنە باڵایە کە کۆدەبێتەوە قسە لەسەر ئەو لەمپەرانە دەکەین کە چی بکرێت بۆ ئەوەی هەم رێژەی بەشدارییکردن زیادبێت هەمیش وابکرێت زۆرترین کورسی لەو بازنانەی کە دەستنیشانکراوە بۆ هاوپەیمانییەتییەکە دەستبەربکرێت. "  سەعدی پیرە: نازانین کەی سەرکردایەتی یەکێتی کۆدەبێتەوە   سەعدی ئەحمەد پیرە، ئەندامی مەکتەبی سیاسی یەکێتیی نیشتمانیی کوردستان بە رووداوی رایگەیاند، کێشەکانی یەکێتی بەگوێرەی پەیڕەو و پرۆگرامی حیزب چارەسەر دەکەن و دەڵێت، نازانن کەی سەرکردایەتی یەکێتی کۆدەبێتەوە. ئەوە لەکاتێکدا باس لەوە دەکرا دوای جەژنی قوربان کۆببێتەوە.   ئەو ئەندامەی مەکتەبی سیاسیی یەکێتی ئاماژە بەوەش دەکات، نەوەی ئێستا بەشدارە لە دەسەڵات و دەشڵێت، "ئەوانەی ساڵی ١٩٩١ و دواتر لە دەسەڵات بوون سێ لەسەر چواریان لە دەسەڵات نەماون، نەوەی تازە هەم لە کێشەکان و هەم لە چارەسەرەکان رۆڵی هەیە. "   سەعدی ئەحمەد پیرە، پێیوایە نەبوونی سەروەریی یاسا یەکێک لە کێشە سەرەکییەکانی سیستەمی فەرمانڕەوایی هەرێمی کورستانە.  دوای رووداوەکانی ئەم دواییەی نێوخۆی یەکێتی و کشانەوەی سەرۆکی هاوپەیمانیی کوردستان ئەو دوو حیزبە دەڵێن کاریگەریی لەسەر رێککەوتنەکەیان نابێت و کەسێکی دیکە دادەنێن. هێشتا دیار نییە کێ ئەو پۆستە وەردەگرێت.  هەڵبژاردنی داهاتووی ئەنجوومەنی نوێنەرانی عێراق یەکێک لە پرسە گەرمەکانی عێراق و ناوخۆی هەرێمی کوردستانە. لە عێراق دوای کشانەوەی موقتەدا سەدر لە بەشداریکردن لە هەڵبژاردن، ئەگەری بەڕێوەچوونی هەڵبژاردنی پێشوەختەی پەرلەمان لە ١٠ی ئۆکتۆبەری ئەمساڵ لاواز بووە.   لە هەرێمی کوردستانیش، رووداوەکانی ئەم دواییەی نێوخۆی یەکێتی و کشانەوەی سەرۆکی هاوپەیمانیی کوردستان، کە لە یەکێتیی نیشتمانیی کوردستان و بزووتنەوەی گۆڕان پێکدێت پرسیاری خستبووە سەر بەردەوامیی مانەوەی ئەو هاوپەیمانییە. بەڵام بەرپرسانی یەکێتی و گۆڕان دەڵێن کشانەوەی سەرۆکی هاوپەیمانییەکەیان کاریگەریی لەسەر رێککەوتنەکەیان نابێت و کەسێکی دیکە دادەنێن.  هەرچەندە بەپێی رێککارەکانی کۆمیسیۆنی هەڵبژاردن، گۆڕینی سەرۆکی هاوپەیمانییەکە ئاساییە، بەو پێیەی سەرۆکی هاوپەیمانیی کوردستان یەکێک نییە لە بەربژێرەکانی هەڵبژاردن، بەڵام دیار نییە کێ لە یەکێتی ئەو بەرپرسیارێتییە وەردەگرێت.  رۆژی ١ - ٥ - ٢٠٢١ هاوپەیمانیی کوردستان لە نێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، ناوەڕاستیی مانگی رابردووش هاوسەرۆکانی یەکێتی و رێکخەری گشتیی بزووتنەوەی گۆڕان لە رێوڕەسمێکدا واژووی خۆیان خستە سەر رێککەوتنی هاوپەیمانییەکە.  لە ٨ ـی تەممووز کێشەکانی نێوان هاوسەرۆکانی یەکێتی دەستی پێکرد، دوای نزیکەی هەفتەیەک لە کۆبوونەوەی مەکتەبی سیاسیی حیزبەکە رێککەوتن لەسەر لێسەندنەوەی دەسەڵاتەکان لە لاهوور شێخ جەنگی و رادەستکردنی بە بافڵ تاڵەبانی، هاوسەرۆکی یەکێتی.  ١٩ ـی ئەم مانگەش لاهوور شێخ جەنگی، هاوسەرۆکی یەکێتی لە پەیامێکدا کشانەوەی خۆی لە سەرۆکی هاوپەیمانیی کوردستان (یەکێتی و گۆڕان) راگەیاند و گوتی، "لە سۆنگەی ئەم پێشهاتە نوێیانەی ناو حیزبەکەم لە بەرپرسیارییەتی سەرۆکی هاوپەیمانی کوردستان دەکشێمەوە و بەرپرسیارێتییەکەی بە هاوسەرۆک و ئەنجوومەنی سەرکردایەتی دەسپێرم. "