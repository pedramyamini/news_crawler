جێسیکا مەکنیڵتی، گوتەبێژی پێنتاگۆن لە رێگەی ئیمەیڵەوە بە (رووداو)ی راگەیاند: "ئاگاداری ئەو هێرشانەین کە کراوەتەسەر ئەمریکییەکان لە دەوروبەری هەولێر.  لەم کاتەدا بەپێی زانیارییە سەرەتاییەکانی ئێمە هیچ زیانێک بە باڵەخانە و هیچ کەسێک نەگەیشتووە، تاوەکو ئێستا لێکۆڵینەوە دەکەین. دواتر گوتەبێژی هاوپەیمانان زانیاری زیاتر دەخاتەڕوو".  دژەتیرۆری هەرێمی کوردستان رایگەیاند، کاژێر ١١: ٣٠ی شەوی ٦ - ٧ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایەسەر فڕۆکەخانەی نێودەوڵەتیی ھەولێر و کۆنسوڵخانەی ئەمریکاش زەنگی ئاگادارکردنەوەی لێدا.   دوای هێرشەکە، واین مۆرۆتۆ، گوتەبێژی هێزەکانی هاوپەیمانیی نێودەوڵەتیی دژی داعش لە تویتێکدا رایگەیاند، لە هێرشەکەی سەر هەولێردا، یەک درۆن بەکارهێنراوە.  واین مۆرۆتۆ نووسیویەتی: "بەگوێرەی راپۆرتە سەرەتاییەکان، بە نزیکەیی کاژێر ١١: ١٥ی شەو، یەک فڕۆکەی بێفڕۆکەوان بەر بنکەی سەربازیی هەولێر کەوتووە لە عێراق. لەم کاتەدا راپۆرتە سەرەتاییەکان ئاماژە بە هیچ بریندار، کوژراو یان زیان ناکەن. "  هاوکات بەڕێوەبەرایەتیی فڕۆکەخانەی نێودەوڵەتیی هەولێر بە رووداوی راگەیاند، گەشتە ئاسمانییەکان بەشێوەیەکی ئاسایی بەردەوامن.   بەهرۆز فەرەیدوون، پەیامنێری تۆڕی میدیایی رووداو لەنزیک فڕۆکەخانەی نێودەوڵەتیی هەولێر رایگەیاند، کە بەرپرسێکی باڵای حکومەتی هەرێمی کوردستان پێی راگەیاندووە کە هێرشەکان هیچ زیانێکی گیانی نەبووە.  بەرپرسە باڵاکەی حکومەتی هەرێمی کوردستان ئەوەیشی گوتووە، کە هێزە ئەمنییەکان لە حاڵەتی ئامادەباشیدان و کەمێکی دیکە راگەیێندراوێک لەبارەی هێرشەکە بڵاودەکەنەوە.