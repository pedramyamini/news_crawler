بەرزان حامد سەعید، ئەندامی ئەنجوومەنی پارێزگای سلێمانی بە (تۆڕی میدیایی رووداو)ی راگەیاند: "ئەو یاداشتە بە دەستپێشخەری من بووە، واژۆی ١٨ ئەندامم بۆ کۆکردووەتەوە و ئاراستەی سەرۆکایەتی ئەنجوومەن کراوە، بۆ ئەوەی لە رێگەی ئەوانەوە ئاراستەی وەزارەتی پەروەردە بکرێت".  بەرزان حامد گوتی: "ئێمە ئاگادارین وەزارەتی پەروەردە خەریکی دارشتنەوەی یاسای وەزارەتە، بۆیە بە پێویستمان زانی ئەو داواکارییەیان ئاڕاستە بکەین و لە یاساکەدا جێگەی بۆ بکرێتەوە".  لە یاداشتەکەی ئەندامانی ئەنجوومەنی پارێزگای سلێمانیدا هاتووە: "لە ماوەی رابردوودا رێکخراوی یونسکۆ هۆشداری دا لە هەندێک زمان و زاراوە، کە لە نێویاندا شێوەزاری هەورامییە.. بۆیە لە پێناو زیندوومانەوەی ئەو شێوەزارە رەسەنە پشیگیری خۆمان سەبارەت بە خوێندنی وانەیەک بە شێوەزاری هەورامی لە قۆناخی بنەڕەتی لە سنووری پارێزگای پارێزگای هەڵەبجە و هەورامان دەردەبڕین و بۆ ئەو مەبەستە نووسراو ئاراستەی وەزارەتی پەروەردە بکرێت".  پرسی خوێندن بە شێوەزاری هەورامی پێشتر لەلایەن محەممەد سەعید عەلی، وەزیری رۆشنبیری و لاوان وروژێندرا، ئەمەش کاردانەوەی لێکەوتەوە، بەشێک لە کاردانەوەکان پشتگیری بوون و بەشێکیشیان دژ بوون.