ئارێز عەبدوڵڵا، ئەندامی سەرکردایەتیی یەکێتیی نیشتمانیی کوردستان بە رادیۆی رووداوی راگەیاند: "ئێستا یەکێتی دەستی بە هەڵمەتی هەڵبژاردن کردووە، بەڵام بەو گەرموگوڕییە نییە کە پێویستە هەبێت. کاتێک خەڵکی زۆر بەشداری بکەن بۆ یەکێتی باشە، دیسان رێژەی بەشداریکردنیش بۆ حیزبەکان و بە تایبەتی حیزبە گەورەکان هەر وەکو یەکە. هەرچەندە لە رابردوویشدا ئەوەمان دیوە کە کێشە لەناو حیزبێکدا هەبووبێت دەنگدەری ئەو حیزبە سارد بوونەتەوە، بەڵام من دڵنیام کە رۆژی هەڵبژاردن لایەنگرانی یەکێتی خۆیان ئامادە دەکەن و بە گەرموگوڕی دەنگ دەدەن. بە گشتیش پێمان وایە نزیکەی ٢٠ کورسی دەهێنین. "  لە ناوچە دابڕێنراوەکان لایەنە کوردییەکان بە یەکگرتوویی بەشدارییان نەکرد و هەر لایەنێک بە جیا بەشدار بوون جگە لە یەکێتی و گۆڕان کە بە هاوپەیمانێتییەک بەشدارییان کردووە.  ئەندامەکەی سەرکردایەتیی یەکێتی گوتی: "یەکێتی هەر بەو جۆرەی لە ناوچەکانی دیکە بانگەشەی هەڵبژاردن دەکات، لە ناوچە دابڕێنراوەکانیش بە هەمان شێوە بانگەشە دەکات. هیوامان زۆرە کە لە کەرکووک هەمان دەنگی خۆمان بە دەست بهێنینەوە. لەو بڕوایەیشدام کە لە موسڵ چەند کورسییەک دەبەینەوە. "  ئەو ئەندامەی سەرکرادایەتیی یەکێتی ئاماژەی بەوە دا، تاوەکو ئێستایش کار دەکرێت کە هەڵبژاردن بکرێت و هیچ ئاماژەیەک بۆ دواخستن نییە، هەرچەندە جارجارە باس دەکرێت، بەڵام باسکردن شتێکە و کارکردن شتێکە. هەڵمەتی هەڵبژاردنیش دەستی پێکردووە، بەڵام ئەو ململانێیەی لە هەرێمی کوردستان بۆ پەرلەمانی کوردستان هەیە بۆ پەرلەمانی عێراق نییە. لە لایەکی دیکەوە هێشتا ماوەی ماوە و پێموایە سەرەتای مانگی نۆ هەڵمەتەکە بە گەرموگوڕی دەست پێدەکات.   زیاتر لە مانگ و نیوێکە بانگەشەی هەڵبژاردن دەستی پێکردووە، بەڵام ساردی بە بانگەشەکەوە دیارە و، شەوی رابردوو کۆبوونەوەیەک لەنێوان سەرۆکی هاوپەیمانی و چەند لایەنێکی شیعە و کۆمیسیۆنی هەڵبژاردنەکانی عێراق بەڕێوەچووە و بەپێی ئەو زانیارییانەی کە سەرچاوەیەک بە رووداوی داوە، داواکراوە هەڵبژاردن بۆ ٢١ی نیسانی ٢٠٢٢ دوابخرێت.  ئارێز عەبدوڵڵا گوتی: "بێگومان چەندە بەشداریی حیزبەکان زیاتر بێت ئەوەندە پەرلەمان رەوایەتیی زیاتر دەبێت. چەند لایەنێکیش کە دەڵێن بەشداری ناکەن، کەچی بەربژێرەکانیان نەکشاندوونەتەوە. رەوتی سەدر کە گەورەترین لایەنە رایگەیاندووە دەکشێتەوە، هێشتا بەربژێرەکانی نەکشاونەتەوە. پێموایە دوای عاشوورا بابەتەکە یەکلایی دەبێتەوە. ئەو حیزبە بچووکانەیشی کە کشاونەتەوە پەیوەندیی بە قەبارەی خۆیانەوە هەیە، چونکە ئەم جارە حیزب و کەسایەتییە گەورەکان نەبێت، ئەوانی دیکە بەختی دەرچوونیان نییە. "  بەپێی ئاماری کۆمیسیۆنی باڵای سەربەخۆی هەڵبژاردنەکانی عێراق، بۆ هەڵبژاردنی ئەنجوومەنی نوێنەرانی داهاتوو کە بڕیارە رۆژی ٢٠٢١/١٠/١٠ بەڕێوەبچێت، ٣ هەزار و ٢٤٩ بەربژێر رکابەرایەتی لەسەر ٣٢٩ کورسیی پەرلەمان دەکەن.   هەر بەپێی ئامارەکانی کۆمیسیۆن، ٢٥ ملیۆن و ٦٣ هەزار و ١٣٩ کەس مافی دەنگدانیان هەیە، ٢٣ ملیۆن و ٩٨٦ هەزار و ٧٤١ ـیان دەنگدەری گشتین و ملیۆنێک و ٧٥ هەزار و ٧٢٧ دەنگدەری تایبەتن.