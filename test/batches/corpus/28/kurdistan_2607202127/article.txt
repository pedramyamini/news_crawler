لە بەرنامەی گفتوگۆی رۆژنامەنووسی رادیۆی رووداودا باس لە ئەگەری کشانەوەی هێزەکانی ئەمریکا و هاوپەیمانان لە عێراق و پێشهاتەکانی دوای ئەو کشانەوەیە و مەترسییەکانی لەسەر هەرێمی کوردستان کرا کە هەریەکە لە د. فەرهاد عەلادین، سەرۆکی ئەنجوومەنی راوێژکارانی عێراق؛ هیوا مەحموود عوسمان، رۆژنامەڤان؛ د. کارۆخ کەريم خۆشناو، سەرۆکی ئینستیتوتی توێژینەوەی ئەمریکی - کوردی؛ عارف قوربانی، رۆژنامەڤان و ئاکۆ محەممەد، رۆژنامەڤان تێیدا بەشداربوون.  ئێستا گۆڕانێک لە سیاسەتی ئەمریکادا روویداوە کە نایانەوێت لە عێراق بکشێنەوە. لە کۆنگرێسیشدا گوشار لە بایدن دەکرێت کە وەڵامی ئەو هێرشانە بداتەوە کە لە عێراق دەکرێنە سەر ئەمریکا. وەزیری دەرەوەی ئەمریکایش ئەوەی راگەیاندووە کە ئەم جارە هەڵوێستیان تووند دەبێت.  د. فەرهاد عەلادین، سەرۆکی ئەنجوومەنی راوێژکارانی عێراق گوتی، "ئەمریکییەکان دەڵێن هێزی شەڕکەرمان لە عێراق نەماوە، بەڵام ٢٥٠٠ چەکدارمان هەیە کە بۆ ئۆپەراسیۆنی دژ بە داعش و پاراستنی بەرژەوەندییەکانمان پێویستمانە".  د. کارۆخ کەريم خۆشناو، سەرۆکی ئینستیتوتی توێژینەوەی ئەمریکی - کوردییش ئاماژەی بەوە کرد، "ئەوە لە ئیدارەی بایدن داواکراوە کە بە تووندی وەڵامی ئەو هێرشانە بداتەوە کە کراونەتە سەر ئەمریکا و بەرژەوەندییەکانی. لە کۆنگرێسەوە داوا دەکرێت بە شێوەیەکی تووندتر مامەڵە لەگەڵ ئەو میلیشیایانەدا بکات. تاوەکو ئێستا ئیدارەی بایدن رەچاوی سەروەریی خاکی عێراق دەکات، بۆیە هێشتا وەڵامدانەوەی وەکو پێویست نەبووە. ئەمریکا بەو تەکنەلۆجیا سەربازییەی هەیەتی، پێویستی بەوە نییە لە عێراقدا هێزی شەڕکەری هەبێت".  عارف قوربانی، رۆژنامەڤانیش ئەوەی خستەڕوو، "ئێمە بەر لەوەی بەدوای ئەو وەڵامەدا بگەڕێین کە ئەمریکا بۆچی دەکشێتەوە، دەبێت ئەو وەڵامەمان لابێت کە ئەمریکا بۆچی هات. ئەگەر بڕیاربێت ئەمریکا چەند ئامانجێکی دیاریکراوی هەبووبێت و بۆ ئەوانە هاتبێتە عێراق، دەبێت ئێستا پرسیارەکە ئەوە بێت کە ئاخۆ ئامانجەکانی بەدیهاتوون یان نەیتوانیوە بەدییانبهێنێت. هاتنی ئەمریکا بۆ عێراق و ئەفغانستان جۆرێک لە پەرچەکرداری رووداوەکانی ١١ی سێپتێمبەر بوو، ئەوەندە بەشێک نەبوو لە ستراتیژی گۆڕینی رۆژهەڵاتی نێوەڕاست. ئەمریکا کە هات تووشی دۆخێک بوو کە بۆی خوازراو نەبوو. ئەوەی ئەمریکای لە گۆڕەپانەکەدا هێشتەوە هاتنی داعش بوو".  مستەفا کازمی، سەرۆکوەزیرانی عێراق لە واشنتنی پایتەختی ئەمریکایە و بڕیارە لەگەڵ جۆ بایدن، سەرۆکی ئەمریکا کۆببێتەوە و باس لە چەند بابەتێکی ستراتیژی بکەن کە پرسی کشانەوە یان مانەوەی هێزەکانی ئەمریکا لە عێراق تەوەری سەرەکیی گفتوگۆکەیان دەبێت.  هیوا مەحموود عوسمان، رۆژنامەڤان دەڵێت، "لە گفتوگۆی عێراق - ئەمریکادا لایەنێکی سێیەم هەیە کە بوونی زۆر بەهێزە و کەس باسی ناکات، ئەوەیش ئێرانە. خواستی نەمانی هێزەکانی ئەمریکا لە عێراق داخوازییەکی ئێرانە. ئەو گرووپانەی لە عێراق هێرش دەکەنە سەر ئەمریکییەکان ئەوانەن کە پەیوەندیی راستەوخۆیان بە ئێرانەوە هەیە و لەوێوە فەرمان وەردەگرن. مان و نەمانی ئەمریکا لە عێراق تا رادەیەکی زۆر پەیوەستە بەو دانوستاندنەوە کە لە ڤیێننا لەسەر پرسی ئەتۆمی روودەدات. ئەگەر ئەو دوو وڵاتە لەسەر پرسی ئەتۆمی بگەنە رێککەوتن، لێکتێگەیشتنی دووەمیان لەسەر عێراق دەبێت کە ئاخۆ عێراق بۆ کامیان بێت یان پێکەوە تێیدا بن".  ئەو رۆژنامەڤانە دەیشڵێت، "لەو باوەڕەدا نیم کازمی بتوانێت بە ئەمریکییەکان بڵێت: ' ئیدی پێویستمان بە هێزی شەڕکەر نییە.' بەر لەوەی بڕوات بۆ ئەمریکا، لەگەڵ سەرکردەی هێزە سیاسییەکان و تەنانەت لەگەڵ سەرکردەی میلیشیاکاندا قسەی کردووە کە پێیان گوتووە: ' بە هیچ جۆرێک بە مانەوەی ئەمریکییەکان رازی نیین.' ئەمەیش هەمووی قسەی ئێرانە".  د. فەرهاد عەلادینیش باسی لەوە کرد، "دەرکردنی ئەمریکا لە عێراق ئامانجێکی ستراتیژیی ئێرانە. ئێران بە شێوەیەکی گشتی سەیری بەرەی بەرگری دەکەن کە عێراق یەکێکە لەو بەرانە کە ئەو بەرەیەیش شەڕێکی سەدان ساڵەیە. ئەوان سەیر دەکەن بەهێزکردنی سیاسەتی شیعەگەری بۆ ئەوان گرنگە.  ئەوان توانییان بەهۆی عێراقەوە ئابڵووقەی ئابووری بەڕێ بکەن. بۆیە عێراق گرنگییەکی زۆری بۆیان هەیە. هەموو وڵاتانی دیکەی وەک لوبنان و سووریا و ئەوانی دیکە بە لایەک و عێراق بە لایکە بۆ ئەوان. هاوکات عێراقیش بە مەترسی دەزانن، چونکە شەڕی ئێران - عیراق لە دەروونی خەڵکی ئێراندا زیندووە و نایانەوێت عێراقێکی بەهێز هەبێت و دەیانەوێت عیراقێکی بێهێز و ژێردەست بێت. سەرکردە عێراقییەکانیش لە رێگەی گەندەڵییەکانی خۆیانەوە ئەو رێگەیەیان بۆ فەراهەم کردوون".  بە گوتەی د. فەرها، ئەوەی قابیلی گفتوگۆ نییە ئەوەیە کە ئەگەر ئەمریکا لە عێراق بکشێتەوە، ئەوا لە هەرێمی کوردستانیش دەکشێتەوە. ئەوان لەگەڵ یەکپارچەیی خاکی عێراقدان و نایانەوێت لە عێراق سیاسەتێک بکەن و لە هەرێمی کوردستانیش سیاسەتێکی دیکە. ئەگەر کورد دەیەوێت ئەمریکا بمێنێتەوە، دەبێت لە بەغدا بەرگرییان لێ بکات و بیەوێت بمێننەوە.  باس لەوە دەکرێت کە ئەگەر ئەمریکا لە عێراق بکشێتەوە، ئەوا لە هەرێمی کوردستانیش نامێنێتەوە، ئەو کاتەش لە سووریا نامێنێتەوە. زۆرجار دەگوترێت کە ئێران بەڵێنی داوە تاوەکو دوا دڵۆپی خوێنی عێراقییەکان، لە عێراقدا دژی ئەمریکییەکان شەڕ بکەن. ئەگەر ئێران بتوانێت ئەمریکییەکان لە عێراق دەربکات، ئەو کاتە دەبێت لە سووریایش بکشێتەوە. هەبوونی ئێران لە سووریا کێشەیەکی گەورەیە و، باڵیۆزی تورکیا لە سووریا کتێبێکی بڵاوکردووەتەوە و دەڵێت، لە سووریادا ئەمریکا، رووسیا، تورکیا و ئیسرائیل هەن، بەڵام لە هەموویان مەترسیدارتر ئێرانە.  د. فەرهاد عەلادین باسی لەوەش کرد، "ئەمریکا بەبێ مانەوەیان لە عێراق ناتوانن لە سووریا بمێننەوە. سیاسەتی ئەمریکا لە سووریا کاتییەوە و کشانەوەیان لەوێ مسۆگەرە. بوونی ئەمریکا لە سووریا لاوازە و کارەکتەری سەرەکی نین. کاریگەرییان لەسەر رووداوەکان زۆر کورتە. ئەگەر تەماشای بەرژەوەندیی گشتیی ئەمریکا بکەیت، ئەمریکییەکان ئەوە بەو جۆرە نابینن کە لە بەرژەوەندییاندا بێت. سیاسەتی مانەوەیان لەوێ درێژخایەن نییە".  هیوا مەحموود عوسمانیش پێیوایە "ئەمریکا ئەگەر لە عێراق بکشێتەوە، لە سووریایش دەکشێتەوە، چونکە هیچ رێگەیەکی دیکەی نییە بۆ گواستنەوەی هێز و چەک. تەنیا لە هەرێمی کوردستانەوە ئەوە دەکات، چونکە تورکیا و سووریایش رێگە نادەن، بۆیە مانەوەیان لە سووریا زۆر پەیوەندیی بە مانەوەیان لە عێراق هەیە. لەگەڵ دەرچوونیان لە عێراق مەترسییەکی دیکەیان لەسەرە کە ئەو چەک و تەکنەلۆجیا پێشکەوتووەی هەیانە کە بەجێ دەمێنن، ئایا دەکەونە بەر دەستی ئێران؟ ئەگەر بکەونە لای ئێران، ئەوا سبەینێ لای رووسیا و چینن".  بەپێی پێشبینییەکان بە کشانەوەی ئەمریکا لە عێراق هەژموونی ئێران زیاد دەبێت، ئیدی رەنگە دۆخەکە لە بەرژەوەندیی کورددا نەبێت. وا سەیری ئەمریکا دەکرێت کە هەموو شتێک دەزانێت و هەموو شتێک بە زاناییەوە دەکات. کاتێک سوپای عێراقی هەڵوەشاندەوە سوننە تێیدا باڵادەست بوو، بەڵام دواتر هێزەکانی سەر بە ئێران تێیدا دەسەڵاتیان پەیداکرد. هەندێک جاریش دەگوترێت کە کارەکانی ئەمریکا بە زاناییەوە نین، وەکو هاتنی بۆ عێراق بە بیانووی هەبوونی چەکی کیمیایی و ئەتۆمی کە دواتر دەرکەوت عێراق ئەو چەکانەی نییە و ئەمریکا هەڵەی کردووە.  د. کارۆخ خۆشناو باسی لەوە کرد "ئەمریکا لەدوای رووخانی سەدام هەڵەی ستراتیژیی کردووە کە بونیاتی عێراقی هەڵوەشاندووەتەوە، ئەوەیش وایکردووە ئەمریکا ئامانجەکانی نەپێکێت و ئێران زیاتر باڵادەست ببێت".  بە بۆچوونی د. فەرهاد عەلادینیش "ئێمەی خەڵكی عێراق و رۆژهەڵاتی ناوەڕاست بڕوامان بە بیردۆزی پیلانگێڕی هەیە و پێمانوایە لە هەموو شتێکیان کۆڵیوەتەوە و هەموویان دیاریکردووە، بەڵام لەڕاستیدا وانییە. ئەمریکا لە داگیرکردنی عێراقدا هەڵەی زۆر گەورەی کرد کە یەکێکیان هەڵوەشاندنەوەی سوپا بوو کە بووە هۆی پەیدابوونی قاعیدە و لایەنە تووندڕەوەکانی دیکە".  عارف قوربانییش گوتی "بە گومانم کە ئەمریکا لەڕووی واقیعییەوە دژی ئەو هەژموونەی ئێران بێت لە عێراق و لە ناوچەکەیش بەگشتی، چونکە ناکرێت باوەڕمان بەوە بێت کە ئەمە ئەنجامی هەڵەیە ئێستا پێیگەیشتووە و هەژموونی ئێران بەو ئەندازەیە گەشەی کرد. هەر لە رووخاندنی سەدامەوە کە گەورەترین لەمپەری لەبەردەم ئێراندا لابرد، لە کشانەوەی خۆی لە ساڵی ٢٠١١ دا کە ئەو دەرفەتەی رەخساند جارێکی دیکە ئێران لە عێراقدا گەشە بکات. دواتریش لە شەڕی داعشدا، هەرچەندە ئەمریکا دەیگوت ئێمە دژی پێکهێنانی سوپای تایفین، بەڵام هەموو ئەو چەکانەی درانە ئەو سوپا تایفییە، چەکی ئەمریکا بوون. لەو باوەڕەدام بە رەزامەندیی خۆی درابنە حەشدی شەعبی. بۆیە پێموایە بۆ ئامانجێکی دیکە لێگەڕاوە کە رەنگە ئێمە هێشتا نەیزانین. نە ئێران دەستبەرداری ئەو دەسەڵاتەی دەبێت نە ئەمریکایش بەو هێزەوە دێتەوە عێراق".  ئەو رۆژنامەڤانە پێیوایە، ئەگەر لە ڤیێننا ئەمریکا و ئێران زۆرتر بچنە پێش، ئەوا ئەمریکا لە عێراق سازشی زۆر دەکات. لە داهاتوودا هەژموونی ئێران لە عێراقدا بەهێز دەبێت، چ بە کشانەوەی ئەمریکا بێت لە عێراق چ بە تێکچوونی گفتوگۆکانی ئێران و ئەمریکا بێت لە ڤیێننا. ئەوەی پەیوەندیی بە هەرێمی کوردستانەوە هەیە زۆر مەترسیدارە. ئەوەی بە بیانووی ناوچەی دژەفڕین و ماددەی ٦٨٨ هەبوو، بیانوویەک هەبوو کە پەلاماری هەرێمی کوردستان نەدرێت. لەبەرئەوەی عێراق لە بەندی ٧ ـی نەتەوە یەکگرتووەکان دەرچوو، پێموانییە کە ئەو پارێزگارییە نێودەوڵەتییە بۆ هەرێمی کوردستان مابێت. ئێستا مەترسییەکان روو لە هەرێمی کوردستان دەکەن. ئەگەر ئەمریکا بکشێتەوە، هێشتا بە بیانووی هەبوونی کۆمپانیا ئەمریکییەکان هێرش دەکەنە سەر هەرێمی کوردستان.  هەرێمی کوردستان وەکو قەوارەیەک لە ناوچەکەدا پێویستی بەوەیە مەترسییەکان لەسەر خۆی لابدات بۆئەوەی نەبێتە گۆڕەپانی ململانێ و شەڕی وڵاتان و گرووپە چەکدارەکان کە ئەوەیش بە یەکخستنی ناوماڵی کورد دەبێت.  عارف قوربانی گوتیشی "پێموایە بۆئەوەی هەرێمی کوردستان نەبێتە گۆڕەپانی ململانێ و بەریەککەوتنی گرووپەکان، پێویستە لەگەڵ لایەنە کاریگەرەکانی ئەنجوومەنی ئاسایش و نەتەوە یەکگرتووەکان قسە بکەن، بۆئەوەی هەر لە ئێستاوە چارەسەرێک بۆ خۆی بکات. هەروەها پێویستە ناوماڵی کوردی یەکبخرێتەوە و هێزەکانی پێشمەرگە بەهێز بکرێن. لەو باوەڕەدام کە رووداوەکانی سلێمانی بە ئەنجام یارمەتیدەر بن بۆ ئەوەی زووتر هێزەکانی پێشمەرگە یەکبخرێنەوە و بیر لە کڕین و دەستەبەرکردنی چەکی پێشکەوتوو بکرێتەوە".  بە گوتەی ئەو رۆژنامەڤانە، دەبێت کورد لەگەڵ لایەنی ئێرانیدا گفتوگۆی جیددی بکات، ئەو دەڵێت "ئێمە لەگەڵ ئەمریکادا پەیوەندیی تووندوتۆڵمان هەیە، بەڵام لەگەڵ ئێراندا پەیوەندییەکە لاوازە کە ئەمە ناهاوسەنگە. ئێران دەمێکە ئێمەی خستووەتە گۆشەیەکەوە کە وەکو نەیاری ستراتیجیی خۆی دەمانبینێت کە لە واقیعدا رەنگە هەرێمی کوردستان ئەو مەترسییە نەبێت لەسەر ئێران. دەبێت هەرێمی کوردستان بەدوای ئەو سەرەداوانەدا بچێت کە دەستەبەری نەهێشتنی مەترسییەکانی سەری دەکەن. ئێران گەورەترین مەترسییە لەسەر هەرێمی کوردستان و نەیشیانشاردووەتەوە".  د. فەهاد عەلادین ئاماژەی بەوە دا، یەکخستنی ناوماڵی کورد بابەتی سەرەکییە و دەبێت بەرژەوەندیی گشتیی کورد یەک بێت، "کورد لە بەغدا دەتوانێت دانوستاندنی بەهێز بکات ئەگەر یەک بێت. ئەو یەکڕیزییەیش لە هەولێرەوە دەستپێدەکات. کورد دەتوانێت بە ئاسانی لە ناوچەکەدا رۆڵێکی گەورە ببینێت نەک هەر لە بەغدا، بەڵکو بە گفتوگۆ لەگەڵ ئەنقەرە، تاران، دیمەشق، کەنداو، ئەمریکا و بەریتانیا. کورد کارتی زۆری بەدەستەوەیە ئەگەر بە زانایی و رێکوپێکی بەکاریبهێنێت، بەڵام ناتەبایی وایکردووە کورد زۆر لاوازبێت".  هیوا مەحموود عوسمانیش ئەوەی خستەڕوو، دەبێت کورد لە بەغدا یەکڕیزبن و لە هەولێریش دامودەزگای بەهێزی هەبێت، لەلایەکی دیکەوە دەبێت ئەوە لە ئێران بگەیێندرێت کە کورد دژی بەرژەوەندییەکانی ئەو نییە.  کارۆخ خۆشناویش پێیوایە، دەبێت کورد ئەو سیناریۆیانە ببینێت کە لەپێشن بۆئەوەی لە گفتوگۆی ستراتیجیدا باس بکرێن، "ئامادەکاریی هەرێمی کوردستان وەکو پێویست نییە بۆئەوەی نەکەوێتە بەر شەپۆلی ئەو پاشاگەردانییەی لە ناوەڕاست و باشووری عێراقدا دروستدەبێت ئەگەر ئەمریکا بە تەواوەتی بکشێتەوە".  رۆژی دووشەممە ٢٦ - ٠٧ - ٢٠٢١ لووتکەی دانوستاندنی ستراتیژیی عێراق و ئەمریکا لە واشنتن دی سی بە ئامادەبوونی مستەفا کازمی، سەرۆکوەزیرانی عێراق و جۆ بایدن، سەرۆکی ئەمریکا بەڕێوەدەچێت.  لەم دانوستاندنە ستراتیژییەدا لە کۆشکی سپی باس لە چەند پرسێکی سەرەکی دەکرێت، لەوانەش داهاتووی سەربازانی ئەمریکا لە عێراق، هێرشی گرووپەکانی نزیک لە ئێران و مەترسیی سەرهەڵدانەوەی داعش.