د. ناسر هەرکی، ئەندامی لیژنەی بەرگری و ئاسایش لە پەرلەمانی عێراق بە رادیۆی رووداوی راگەیاند: "ئێستا لە عێراقدا سەرچاوەی هێز جیاوازە، هاوئاهەنگییەکی تەواو لەنێوان سوپا، حەشدی شەعبی و هێزە ئەمنییەکانی دیکەدا نییە. هاوکات ئەجێندای وڵاتانی هەرێمی و نێودەوڵەتییش لە عێراقدا هەیە. بۆیە چاوەڕوان دەکەم عێراق بەرەو ئاقارێکی نادیار بڕوات، رەنگە شەڕێکی ناوخۆیی لە عێراقدا رووبدات. کەموکووڕییەکی زۆر لەناو هێزە عێراقییەکاندا هەیە، بۆیە پێویستیان بە بە مەشق و هاوکاریی هاوپەیمانان هەیە. "  عێراق لە رووی هەڵکەوتەی جوگرافییەوە بە پردی پەیوەندیی نێوان ئەوروپا و ئاسیا دادەنرێت و لە رووی سەربازی و ئابووریشەوە گرنگییەکی زۆری لە ناوچەکەدا هەیە.  ئەندامەکەی لیژنەی بەرگری و ئاسایش گوتی: "عێراق وڵاتێکی گرنگە بۆ ئێران، تورکیا و وڵاتانی عەرەبی. بۆیە ئەوەی بەرژەوەندیی عێراقی بوێت و بیەوێت عێراق بگەڕێتەوە ناو کۆمەڵگەی نێودەوڵەتی، پێویستە لەگەڵ سەقامگیربوونی عێراقدا بێت. ئەو هاووڵاتییانەی پێیان وایە مانەوەی هێزەکانی ئەمریکا لە بەرژەوەندیی عێراقدایە، ئەوانەن کە لەگەڵ سەقامگیری و بەرژەوەندیی عێراقدان. "  د. ناسر هەرکی ئاماژەی بەوە دا کە خەڵکێکی دیکەیش هەیە دەیەوێت خۆی تاکە دەسەڵات بێت و لە رووی سیاسییەوە خۆی هەڵبکێشێت، جا عێراق بە هەر شێوەیەک بەرەو هەر ئاقارێک بڕوات، گرنگ ئەوەیە بەرژەوەندییەکانی ئەو پارێزراو بن.   رۆژی دووشەممە ٢٠٢١/٠٧/٢٦ لووتکەی دانوستاندنی ستراتیژیی عێراق و ئەمریکا لە واشنتن بە ئامادەبوونی مستەفا کازمی، سەرۆکوەزیرانی عێراق و جۆ بایدن، سەرۆکی ئەمریکا بەڕێوەدەچێت کە تێیدا باس لە کشانەوەی هێزەکانی ئەمریکا لە عێراق و پرسی تیرۆر و هاوئاهەنگی سەربازی و هەواڵگری دەکرێت.  مستەفا کازمی، سەرۆکوەزیرانی عێراق دەڵێت: "حکومەت روانگەیەکی تایبەتی هەیە و بەدوای بەرژەوەندیی عێراقدا دەگەڕێت، خشتەی کشانەوەش بەگوێرەی پێویستییەکانی عێراق دەبێت. بێگومان شەڕی دژی داعش و ئامادەیی هێزەکانمان پێویستیان بە خشتەیەکی تایبەت بۆ كشانەوە هەیە، ئەمەش پەیوەندیی بە دانوستاندنەکانەوە هەیە کە لە واشنتن بەڕێوەدەچن. "  د. ناسر هەرکی گوتی: "هێزەکانی عێراق رەنگە لە رووی ژمارەوە زۆرن، وەک سوپا، پۆلیس، حەشدی شەعبی و هێزە ئەمنییەکانی دیکە، بەڵام ئەم هێزانە نە بە تەواوی رێکخراون نە بێکەموکووڕین. ئەگەر هێزەکانی هاوپەیمانان بە یەکجاری لە عێراق بڕۆن، نەک لە بەرژەوەندیی عێراقدا نییە، بەڵکو مەترسییەکی گەورە لەسەر هەموو عێراق دروست دەبێت. "  بە گوتەی د. ناسر هەرکی، هەرکاتێک ئەمریکا و هاوپەیمانان لە عێراق بکشێنەوە، عێراق لە رووی سیاسی، سەربازی و ئابوورییەوە بەرەو دۆخێکی زۆر خراپ دەڕوات. ئەو هۆکارانەی کاتی خۆی بوونە هۆی پەیدابوونی داعش، هێشتا چارەسەر نەکراون: سیاسەتێکی نادروست هەیە، پێکهاتەکان پەراوێز دەخرێن و بڕوا بە مافیان ناهێنرێت.  شاندەکانی ئەمریکا و عێراق باس لە پەیوەندییە دوو قۆڵییەکانی نێوانیان، بابەتی ئەمنی و رووبەڕووبوونەوەی تیرۆریزم، ئابووری، وزە و ژینگە، پرسە سیاسییەکان و پەیوەندییە کولتوورییەکان دەکەن. شاندەکەی عێراق نوێنەری حکومەتی هەرێمی کوردستانیشی تێدایە.  لە بواری ئەمنی و رووبەڕووبوونەوەی تیرۆردا، هەردوولا ویستی خۆیان دووپات دەکەنەوە بۆ هاوئاهەنگی و پێکەوە کارکردنی نێوانیان. عێراق دەڵێت توانای هێزە ئەمنییەکانی زیادبووە و ئەرکی هێزەکانی ئەمریکا و هاوپەیمانیی نێودەوڵەتی گۆڕدراوە بۆ راهێنان و راوێژکاری.   ئەمریکا نزیکەی ٢٥٠٠ سەربازی لە عێراق و هەرێمی کوردستان هەیە و بەشێکی دیالۆگی ستراتیژیش پەیوەندی بە چارەنووسی ئەو سەربازانەوە لە عێراق هەیە.   فوئاد حوسێن، وەزیری دەرەوەی عێراق دەڵێت، وڵاتەکەی پێویستی بە سەربازی زیاتری ئەمریکی نییە، بەڵکو ئەوەی پێویستیەتی بریتییە لە راهێنانکردن بە هێزە عێراقییەکان لەلایەن سوپای ئەمریکاوە و هاوئاهەنگی هەردوولا لە بواری هەواڵگرییەوە بۆ ئەوەی رێگە لە بەهێزبوونەوەی داعش بگرن.   بەرپرسێکی ئەمریکیش بە میدیای وڵاتەکەی راگەیاندووە، ئیدارەی بایدن دەیەوێت رۆڵی بەشێکی هێزەکانی لە عێراق دابڕێژێتەوە، نەوەک ئەوەی سەربازەکانی بکشێنێتەوە و ژمارەیان کەمبکاتەوە. ئەو بەرپرسە ئەمریکییە دەڵێت، رێکخستنەوەی ئەرکی هێزەکان بە مانای کەمکردنەوەی ژمارەیان نایەت.