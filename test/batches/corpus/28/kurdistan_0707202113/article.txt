بەپێی هەواڵێک کە رێکخراوەکانی مافی مرۆڤ لە رۆژهەڵاتی کوردستان بڵاویانکردووەتەوە، هێزەکانی ئیتلاعاتی شاری کامێران لە پارێزگای سنە رۆژی دووشەممە ناهید کەمانگەر، کچی حوسێن کەمانگەر، بەندکراوی سیاسی کوردیان دەستبەسەرکرد.   تۆڕی مافی مرۆڤی کوردستان لە زاری سەرچاوەیەکی ئاگادارەوە بڵاویکردووەتەوە، هێزەکانی ئیتلاعات داوایانکردووە ناهید کەمانگەر لە میدیای ئێران دژ بە باوکی قسە بکات، بەڵام ئەو ئامادە نەبووە داواکارییەکەیان جێبەجێ بکات، بۆیە دەستبەسەریان کردووە و رەوانەی گرتووخانەی تایبەت بە ژنانیان کردووە لە شاری سنە.  حوسێن کەمانگەر ساڵی ٢٠١٩ لەلایەن هێزەکانی ئیتلاعات بە تۆمەتی دژایەتی کۆماری ئیسلامی ئێران لەرێگەی ئەندامێتی لە حیزبەکانی رۆژهەڵاتی کوردستان دەستبەسەرکرا. مانگی ئاداری ئەمساڵ لە دادگەی شۆڕشی سنە بە ١٥ ساڵ بەندکران سزادرا. کەمانگەر تانەی لە بڕیارەکە داوە و دۆسیەکەی لە دیوانی باڵای دادوەری ئێرانە.