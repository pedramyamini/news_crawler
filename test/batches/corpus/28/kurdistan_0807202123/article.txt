حەسۆ ئیبراهیم، جێگری هاوسەرۆکی ئەنجوومەنی خۆسەری شنگال، بە تۆڕی میدیایی رووداوی راگەیاند: دەرمانی شنگال ئەوە نییە شنگال بگەڕێتەوە پێش ساڵی ٢٠١٤. شنگال بریندارە پێویستی بەئاوڕلێدانەوەیە نەکبیرکردنەوە لە سیاسەتی حیزبی. ئەگەر ئەوەیان دەوێت وەکو بەڕێوەبەرایەتیی خۆسەر دژی ئەوەین. چونکە هیچ بەرژەوەندییەکی خەڵکی شارەکەی تێدا نییە. "  رۆژی ٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لە رووی كارگێڕی، ئەمنی و خزمەتگوزاری بەشێوەیەكی هاوبەش رێككەوتن، بەڵام پارتی کرێکارانی کوردستان کە هێز و ئیدارەی لە شارەکە هەیە، دژی رێککەوتنەکەیە.  حەسۆ ئیبراهیم هۆکاری دژایەتی رێککەوتنەکەی خۆیانی بۆ رێککەوتنەکە روونکردەوە و گوتی: "دوای ئەو جینۆسایدەی بەسەرمانداهات دوو حکومەت بەگوێرەی بەرژەوەندیی خۆیان رێککەوتنیان لەسەر شنگال کرد، بەبێ ئەوەی بۆچوونی شنگالییەکان وەربگرن. لەوبارەش رەخنەی خۆمان ئاراستەی حکومەتەکانی عێراق و هەرێمی کوردستان کردووە. "  رێککەوتنی شنگال بەسەر سێ تەوەری "کارگێڕی، ئەمنی و ئاوەدانکردنەوە" دابەشبووە، لەگەڵ پاشکۆیەکی ٩ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.   جێگری هاوسەرۆکی ئەنجوومەنی خۆسەری شنگال دەڵێت: تکا دەکەم کاتێک باس لە خاڵەکانی شنگال دەکرێت، ئەم خاڵانە رەچاو بکرێت:  - کاتێک دەڵێن ئیدارەی شنگال بۆ شارەکە بگەڕێتەوە، دژی ئەوەین ئەو ئیدارەیە حیزبیانە مامەڵە بکات. بەتایبەت ئەگەر باسەکە قایمقامی ئەمڕۆ بێت. چونکە دووجار رایکردووە خەڵکی شنگالی جێهێشتووە و  ئاگاداری نەکردووینەتەوە.  - ئێمە دژی گەڕانەوەی کۆچبەران نین، بەڵکو دژی گەڕانەوەی ئەوانەین کە لەگەڵ داعش دەستیان بە خوێنی ئێزدییەکان سوورە. پێش ئەنجامدانی رێککەوتنی شنگال رۆژانە ١٠٠ بۆ ١٥٠ ماڵ دەگەڕانەوە و هیچ کێشەیەک نەبووە.  - کاتێك باسی ئاوەدانکردنەوەی شنگال دەکەن هەر کەسێک دەستی هاوکاری بۆ ئاوەدانکردنەوەی شنگال درێژ بکات سوپاسی دەکەین، بەڵام ئەو پارەیەی بۆ ئاوەدانکردنەوەی شنگال دێت نابێت بدزرێت، هیچ شنگالییەک نەزانێت پارەکە بۆ کوێ دەچێت.  - ئەگەر باسەکەش پاراستنی ئەمنییەتی شنگالە، ببەخشن ئەمڕۆ لە عێراق ئارامترین شوێن شنگالە و شوێنی ژیانە.  مەحما خەلیل، قایمقامی شنگال، پێشتر بە تۆڕی میدیایی رووداوی راگەیاندبوو، بەرپرسانی بەڕێوەبەرایەتیی خۆسەری شنگال دژی جێبەجێکردنی رێککەوتنی شنگالن، هەبوونی چەکدارانی نزیک لەپەکەکە لە شنگال، وایکردووە تورکیا ناوچەکە بۆردوومان بکات.