ئەفراسیاو ئاقایی، خاوەنماڵە و دەڵێت، "هاوژینەکەم پێی گوتم ئەو گەچە چی بوو لەو دیوارە بووەوە، دواتر وتی ماڵەکە رووخا با بڕۆین.. ئاگام لێبوو خێزانم تاوەکو دەرگاکە رۆیشت، بەڵام نەمزانی دوای ئەوە شەوە یان رۆژ، مەرگی هەموویانم بینی. "  ئەو خێزانەی خانووەکەیان رووخا بەسەریاندا، هەژار و کەمدەرامەتن، ئەو خانووە کە ئێستا هیچی لێنەماوەتەوە، پێشتر بە یارمەتی خەڵک و خێرخوازان دروستیانکردووە، ئەوەشی بەوشێوە پێکیانەوە ناوە، لەژێر داروپەردووی ماڵەکەیاندا لەنێوچووە.   فاییزە عەزیزی، هاوسەری خاوەن ماڵەکەیە و دەڵێت، " ٤٠ ساڵە ماڵ پێکەوە دەنێم و تەنیا ئەوەمان [ئاماژە بۆ سەماوەر و کترییەک دەکات] بۆ دەرچوو، هەموو ئەوەی پێکیشمانەوە ناوە، بە هاوکاریی خێرخوازان بوو. تەنیا خوا بەزەیی پێماندا هاتەوە. "  دراوسێکان بە دەنگی رووخانی ماڵەکە کۆدەبنەوە و فریایان دەکەون کە نەهێڵن زیانی گیانی لێبکەوێتەوە، بەڵام ئەوانیش بەهۆی دەستنەڕۆیشتووییان، بۆ قەرەبووکردنەوەی زیانە ماددییەکەی، دەسەڵاتێکیان نییە.  فاتح دەرسید، دراوسێی ئەو ماڵەیە و دەڵێت، "شاهێدی ئەم رووداوە بووم، شەش نەفەر کەوتبوونە ژێرەوە و بە زەحمەت دەرمانهێنان... خۆیشمان هەموومان هەژارین و دەسەڵاتی ئەوەمان نییە چاکی بکەین. "  ئێستا چالاکڤانانی مەدەنی و کولتووری لە شاری مەریوان کۆبوونەتەوە و هەوڵی کۆکردنەوەی یارمەتی بۆ دروستکردنەوەی ماڵێکی هەرچەند بچووک دەدەن بۆیان کە ببێتە پەناگەیەک بۆ ئەم منداڵانە.  ئێستا ئەو منداڵانە هەموو هیوایەکیان دروستبوونەوەی ساباتێکە کە تێیدا بحەسێنەوە، بۆ بەدیهاتنی هیواکەشیان، تەنیا ئومێدیان کەسانی خێرخوازە.