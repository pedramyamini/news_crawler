ئەو ناویشتمانییە ناوی (یەحیا ئەزەر)ـە و تەمەنی ٥٢ ساڵە کە ٢٩ ساڵ لەمەوبەر بە کۆڵانەکانی ئێلیهدا دەگەڕا و سەوزە و میوەی دەفرۆشت، ئێستا توانیویەتی هەلی کار بۆ نزیکەی ٥٠٠ کەس بڕەخسێنێت.  یەحیا ئەزەر، خاوەن کارگەی ساردەمەنی دەڵێت "لە ساڵی ١٩٩٩ چیرۆکی ساردەمەنیی ئێمە دەستیپێکرد. ئەوکاتە کارگەیەکی بچووکی ساردەمەنیمان لەسەر ٢٠٠ مەتر چوارگۆشە دروستکرد، ساڵی ٢٠٠٤ داوای زەویمان لە حکومەت کرد، ئەوەبوو زەوییەکی ١٠ هەزار و ٧٠٠ مەتری چوارگۆشە تەرخانکرا. ئێستا بەرهەمەکانمان دەنێرینە نێوخۆ و دەرەوە، بۆ نموونە عێراق و سووریا".  ئەم کارگەیە رۆژانە بەرهەمەکانی دەنێرێتە ٥٢ پارێزگای باکووری کوردستان و تورکیا. بەشێکیش لە بەرهەمەکانی دەنێرێتە هەرێمی کوردستان، عێراق و سووریا.  خاوەن کارگەی ساردەمەنییەکە دەشڵێت "لە کارگەکەماندا رۆژانە ٥٠ تۆن ساردەمەنی بەرهەمدەهێنین. لە نێو کارگەدا نزیکەی ١٥٠ کارمەندمان هەیە، هەروەها لە شوێنە جیاوازەکانی تورکیاشدا نزیکەی ٣٥٠ کارمەند کاری دابەشکردن و گواستنەوەی ساردەمەنی دەکەن. "  کارمەندانی ئەم کارگەیە کە زۆربەیان ماوەی نزیکەی ٥ ساڵە لێرەدا کاردەکەن دەڵێن، لە کارەکەیان رازین. پێشیانوایە دامەزراندنی کارگەی دیکەی هاوشێوە زۆر پێویستە بۆئەوەی رێژەی بەرزی بێکاری لە ناوچەکەدا دابەزێت.    محەمەد مەهدی، کرێکاری کارگەی ساردەمەنی دەڵێت "داوا لە بەرپرسان دەکەین شوێنکاری هاوشێوەی ئەمە زیادبکەن، ئێمە رۆژانە ٨ کاژێر بە شێوەی شفت کار دەکەین. پەنا بەخودا ژمارەی ئەو کارگانە زیاد دەبن و خەڵکیش زیاتر دەخرێنە سەر کار".  یەحیا ئەزەر دەڵێ، لە هەوڵدان کارگەکەیان گەورەتر بکەن و توانای تەکنەلۆجیاش زیاتر بکەن. هەروەک خۆی دەڵێ؛ پلانیان هەیە لە ئێلیهی باکووری کوردستانەوە ساردەمەنی هەناردەی زۆرترین شار و شارۆچکە لە ناوەوە و دەرەوە بکەن.