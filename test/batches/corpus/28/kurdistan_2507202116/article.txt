مەسرور بارزانی، سەرۆکی حکومەتی هەرێمی کوردستان لە ١٢ هەمین ساڵیادی دامەزراندنی بزووتنەوەی گۆڕاندا پیرۆزبایی لە بزووتنەوەکە کردووە و هیوای سەرکەوتنی بۆ خواستوون، دەشڵێت "ئومێدەوارم ئەم ساڵیادە، ببێتە هۆی پەرەپێدانی زیاتری پەیوەندی و هەماهەنگیی نێوان بزووتنەوەی گۆڕان وەک لایەنێکی سیاسیی گرنگی پێکهێنەری کابینەی نۆیەم، لەگەڵ هەموو لایەنە بەشدارەکانی دیکەی حکومەت".  دەقی پەیامەکەی مەسرور بارزانی، سەرۆکی حکومەتی هەرێمی کوردستان:  بەڕێز عومەری سەید عەلی رێکخەری گشتیی بزووتنەوەی گۆڕان:  بەبۆنەی دوازدەهەمین ساڵیادی راگەیاندنی بزووتنەوەی گۆڕان و بەشداریکردنی لە پرۆسەی سیاسیی هەرێمی کوردستان، گەرمترین پیرۆزبایی لە بەڕێزتان و سەرجەم ئەندام و لایەنگرانی بزووتنەوەی گۆڕان دەکەم و هیوای سەرکەوتنتان بۆ دەخوازم.  ئومێدەوارم ئەم ساڵیادە، ببێتە هۆی پەرەپێدانی زیاتری پەیوەندی و هەماهەنگیی نێوان بزووتنەوەی گۆڕان وەک لایەنێکی سیاسیی گرنگی پێکهێنەری کابینەی نۆیەم، لەگەڵ هەموو لایەنە بەشدارەکانی دیکەی حکومەت، بۆئەوەی حکومەتی هەرێمی کوردستان، بتوانێت بە شێوەیەکی باشتر و شیاوتر کارنامە چاکسازییەکەی جێبەجێ بکات و خزمەتێکی شایستەتری هاووڵاتییانی هەرێمی کوردستان بکات.  سەرۆکی حکومەتی هەرێمی کوردستان