مام ئیسماعیلی ٧٩ ساڵ، دەڵێت لەوەتەی فامی کردووەتەوە، حەمباڵی دەکات و پاڵ بە عەرەبانەکەیەوە دەنێت، عەرەبانەی زەحمەتی ژیانی ئەو، هەمیشە بارێکی قورس بووە، گرانی و نەبوونی زۆری بینیوە، تا عەسرێک درەنگ، تەنیا چوار هەزار دیناری دەستکەوتووە.  ئیسماعیل حوسێن، کاسبکارێکە و دەڵێت، "وەختی خۆی گەنج بووین، ئیشمان هەبوو، هێزمان هەبوو، ئێستە بێتاقەت بووم و بیر لەوە دەکەمەوە، هەموو تەمەنم بە ئیشکردن و حەمباڵی بەڕێکردووە".   بازاڕ چۆڵتر و کڕین و فرۆشتن کەمترە، بێ بازاڕی بەتەواوی هەست پێدەکرێت، مەزهەر قادر، کوتاڵفرۆشێکە و دەڵێت، "نازانم بازاڕەکە بۆ چۆڵە ئەوە نازانم، ئەو بازاڕی قەیسەرییە بۆ خۆی بەناوبانگە و دەبێ قەرەباڵخ بێت، ئەوە هەفتەیەکە ئاوها چۆڵە و بێ ئیشییە".  لەوانەیە، ئەم بێبازاڕییە پەیوەندی بە دواکەوتنی دابەشکردنی مووچەشەوە هەبێت، خەڵک هێشتا دەترسێ و گومان لە پێنەدان یان زۆر دواکەوتنی مووچە هەر ماوە.   جووتیار عادل، گوتەبێژی حکومەتی هەرێمی کوردستان دەڵێت، "پێمان وایە لە رێگەی دروستکردن و پاڵپشتیکردنی کەرتی تایبەت و دروستکردنی پرۆژە و وەبەرهێنان، جوڵە دەکەوێتە بازاڕەوە، هەر بۆیە ئەوە باشە بۆ ئەو خەڵکەی کە مووچەیان نییە، هەربۆیە ئێمە لەسەر هەردوو ئاست ئیش دەکەین کە هاوسەنگی دروستبکات و لە کۆتاییدا لە بەرژەوەندیی خەڵکی هەرێمی کوردستان بێت".  لیژنەی دارایی پەرلەمانی کوردستان بە وەزیری داراییان گوتووە پێدانی مووچە بۆ دوادەکەوێت، ئەویش پێی گوتوون کێشە لە نەگەڕاندەنەوەی داهاتی باج لە سنووری ئیدارەی سلێمانی هەیە و تەنیا یەک مانگمان بۆ داناون تا خۆیان رێکبخەنەوە.  لیزا فەلەکەدین، ئەندامی لیژنەی دارایی پەرلەمانی کوردستان دەڵێت، "ئێمە چاودێریی ئەو مانگە دەکەین، ئەگەر بێتو گۆڕانکاری بکرێت، ئەو گۆڕانکارییانەش لە بەرێوەبەرایەتییەکانی باجی سەر بە وەزارەتی دارایی کاریگەریی ئەرێنی هەبێت لە بەرزبوونەوەی داهات ئەوا ئێمە دەستخۆشییان لێدەکەین، بەڵام ئەگەر هیچ گۆرانکارییەک نەکرا و هیچ بەرزبوونەوەیەکیش لە داهات نەبوو ئەوکات ئێمەش وەک لیژنەی دارایی لە پەرلەمانی کوردستان رێوشوێنی خۆمان دەبێت و بەردەوام دەبین لە فشار بۆ چارەسەرکردنی کێشەکان".  بەگوتەی ئاوات جەناب نووری، وەزیری دارایی حکومەتی هەرێمی کوردستان بەهۆی زیادبوونی داهاتی فرۆشتنی نەوت، مانگانە ١٠٠ ملیۆن دۆلاری دیکە دەچێتە خەزێنەی وەزارەتی دارایی.  دواکەوتنی پێدانی مووچە وایکردووە ناجێگیریی لە بازاڕدا دروستببێت و هێشتا دڵنیایی تەواوی لای خەڵک دروست نەکردووە کە پێدانی مووچە بەردەوام دەبێت.