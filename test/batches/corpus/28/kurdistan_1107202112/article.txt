بەپێی راگەیێندراوی کۆبوونەوەکە لە دیدارەکەدا، کە رۆبێرت والەر کۆنسوڵی پێشوی ئەمریکا لە هەولێر ئامادە بوو، بارودۆخی سیاسی عێراق و ناوچەکە و هەڵبژاردنەکانی داهاتووی عێراق و پڕۆسەی سیاسیی هەرێمی کوردستان تاوتوێ کران.  لەو دیدارەدا کۆنسوڵی نوێی ئەمریکا جەختی لەوە کردووەتەوە، کە وڵاتەکەی خوازیاری هەرێمی کوردستانێکی بەهێز و یەکڕیزە و، ئەمریکا هەردەم ڕێزی بۆ ئیرادە و خۆڕاگریی گەلی کوردستان هەبووە، راشیگەیاندووە کە ئەمریکا بە نیگەرانییەوە سەیری ئاڵنگارییە سیاسی و ئەمنییەکانی بەردەم عێراق دەکات.  بەگوێرەی راگەیێندراوەکە لەو دیدارەدا سەرۆک بارزانی سوپاسی ئەرک و ماندووبوونی کۆنسوڵی پێشووی ئەمریکای لە هەولێر کرد و هاوکاتیش هیوای سەرکەوتنی بۆ کۆنسوڵی تازەی ئەمریکا  لە ئەرک و کارەکانیدا خواستووە.  هەر ئەمڕۆ یەکشەممە کۆنسوڵی نوێی ئەمریکا لەگەڵ مەسرور بارزانی، سەرۆکی حکومەتی هەرێمی کوردستان کۆبووەوە.   بەپێی راگەیێندراوی کۆبوونەوەکە کە رۆب واڵەر کۆنسوڵی گشتیی پێشووی ئەمریکا ئامادەی بوو، سەرۆکی حکومەت پیرۆزبایی دەستبەرکابوونی لە کۆنسوڵی گشتیی نوێی ئەمریکا کرد و ئامادەیی حکومەتی هەرێمی کوردستانیشی بۆ هەر هاوکاری و هەماهەنگییەکی پێویست دەربڕی، هەروەها سوپاسی کۆنسولی گشتی پێشووی کرد و هیوای سەرکەوتنی بۆ خواست لە ئەرکی تازەیدا.  کۆنسوڵی گشتیی نوێیی ئەمریکاش لە هەولێر، جەختی لەوە کردەوە کە "هەرێمی کوردستان، هاوپەیمانێکی ستراتیژیی ئەمریکایە لە ناوچەکەدا و  وڵاتەکەی بەردەوام دەبێت لە پشتگیریکردنی هەرێمی کوردستان،  بەتایبەتی هێزی پێشمەرگە"  رۆبەرت پالادینۆ، لە شوێنی رۆب والەر دەستبەکار دەبێت کە دوێنێ لە وتاری ماڵئاوایی کە تایبەت بۆ تۆڕی میدیایی رووداوی ناردبوو، گوتبووی کورد دوو دۆستی هەن: ئەمریکا و چیاکان.  رۆبەرت پالادینۆ، پێشتر یەکجار سەردانی کوردستانی کردووە، گوتەبێژی مایک پۆمپەیۆ، وەزیری پێشووی دەرەوەی ئەمریکا بوو لە سەردانەکەی بۆ هەرێمی کوردستان لە  کانوونی دووەمی ٢٠١٩.   پالادینۆ پێشتر سەرۆکی دیوانی جێگری وەزیری دەرەوە، ستێفن بیگەن بووە  لە ٢٠٢٠، هەروەها جێگری گوتەبێژی وەزارەتی دەرەوە (هێزەر نەوێرت) بووە. وەکو سکرتێری میدیایی ئەنجوومەنی ئاسایشی ئەمریکاش کاریکردووە، ماوەیەکیش  گوتەبێژی ئەنجوومەنەکە بوو بە وەکالەت.  رۆبەرت پالادینۆ ماوەیەکی زۆرە لە وەزارەتی دەرەوەی ئەمریکا کار دەکات و پێشتر لە دێسکی رۆژهەڵاتی ئاسیا و ناوچەی پەسیفیک کاری کردووە. لە چین و ڤیێتنام و ئیتاڵیاش کاری کردووە. هەروەها لە کۆریای باشوور، ئەڵمانیا و ئیتاڵیاش خزمەتی سەربازی کردووە.   کۆنسولی نوێی ئەمریکا لە سێنات، جێگری سکرتێری سێناتۆر کریستن جیلیبراند بووە بۆ کاروباری دیپلۆماسی و ئاسایشی نیشتیمانی. پێش ئەوەی کار بۆ وەزارەتی دەرەوە بکات، لە بواری یاسادا لەسەر ئاسیا و ئەوروپا بۆ سووپا کاری کردووە. دەرچووی زانکۆی نۆتەردام و هەروەها لە کۆلێژی جەنگی سوپای ئەمریکاش خوێندوویەتی.   رۆبەرت، بە چینی و ئیتاڵی قسە دەکات. کۆرسێکی شەش هەفتەیی زمانی کوردیشی خوێندووە و حەز دەکات کوردییەکەی باش بکات.  حەزی لە کولتووری کوردە و حەز دەکات زیاتر لەسەری بزانێت.