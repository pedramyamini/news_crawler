گولستان کورۆ، ٢٣ ساڵان؛ جەمیلا سلێمان، ٢٠ ساڵان و ئەمیرە عەتۆ، ٢٧ ساڵان ئەو سێ کچە کوردە ئێزدییەن کە لە پێشبڕکێی شاجوانی عێراقدا بەشدارن.  ئەو سێ کچە ئێستا لە بەغدان و ئامادەکاری بۆ بەشداریکردن لە پێشبڕکێکەدا دەکەن و مەشقیان پێدەدرێت.  سۆزان سەفەر، بەرپرسی رێکخراوی داک بۆ گەشەپێدانی ژنانی ئێزدی بە رادیۆی رووداوی راگەیاند "دەستخۆشی لەو سێ کچە و بنەماڵەکانیان دەکەم. ئەوە هەنگاوێکی گرنگە بۆ ئێمەی ئێزدی. بەشداریی سێ کچی شنگال پەیامێکە بۆ ئەوانەی هەوڵیاندا کچانی ئێزدی بڕفێنن".  بەشداریکردنی کچەکان لە پێشبڕکێکەدا بەپێی ناوچەی جوگرافیایە و هەر کچێک نوێنەرایەتیی شار یان ناوچەیەک دەکات.  بنەفش شێخ عەلۆ، کچە چالاکڤانی کوردی ئێزدی گوتی، "ئەو سێ کچە دووانیان خەڵکی شنگالن و یەکێکیشیان خەڵکی خانکێیە سەر بە پارێزگای دهۆک. گولستان کورۆ لەسەر پارێزگای دهۆک بەشداریی کردووە، جەمیلا سلێمان لەسەر شاری شنگال بەشداریی کردووە و، ئەمیرە عەتۆ خەڵکی شنگالە، بەڵام لەبەر ئەوەی دانیشتووی کەمپی بێرسڤێی سەر بە زاخۆیە، لەسەر شاری زاخۆ بەشداریی کردووە. ئەگەر ئەم کچانە بە باشی پشتیوانییان لێ بکرێت، دەتوانن دەنگی ستەمدیدەیی ئێزدیان بگەیێننە جیهان. ئەوەی من دیومە، خەڵکی لە سۆشیال میدیادا زۆر پشتیوانییان دەکەن".  بەرپرسی رێکخراوی داک بۆ گەشەپێدانی ژنانی ئێزدی ئاماژەی بەوەش کرد "لە کۆمەڵگەی ئێمەی کوردەواریدا گەلێک کچ رێگریی لێ دەکرێت، بەڵام لەگەڵ ئەوەیشدا هۆشیارییەکی زۆر لەناو کوردانی ئێزدیدا پەیدابووە و رێکخراوەکانیش لەو لایەنەوە کاریگەرییان هەبووە. ئەم سێ کچەش لە رێکخراوەکاندا کاریان کردووە کە زیاتر کراوە بوون و لەسەر کەسایەتیی خۆیان کاریان کردووە".  بنەفش شێخ عەلۆیش باسی لەوە کرد "لە کۆمەڵگەی کوردەواریدا ئێمە هێشتا نەگەیشتووینەتە ئەو ئاستەی جیاوازی لەنێوان کوڕ و کچدا نەکرێت، بەڵام ئەمە دەرفەتێکی باشە بۆ ئەوەی کۆمەڵگە ئەو جیاوازییەی لا کەم ببێتەوە. ئەوەش ئاشکرایە کە خێزان بەر لە کۆمەڵگە لەبەردەم کچاندا رێگرە".  لە عێراق بۆ یەکەم جار لە ساڵی ١٩٤٧ دا پێشبڕکێی هەڵبژاردنی شاجوان ساز کراوە، بەڵام لە ساڵی ١٩٧٤ ەوە تاوەکو ٢٠١٥ پێشبڕکێکە راگیرا و، لە ساڵی ٢٠١٥ شەوە تاوەکو ئێستا بەردەوامە.