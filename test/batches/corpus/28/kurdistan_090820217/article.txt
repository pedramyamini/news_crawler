عامر تەمەنی ٢٦ ساڵە و دەرچووی بەشی ژمێریارییە لە زانکۆی موسڵ، خۆی و باوکی وەستای چاککردنەوەی ئامێرە کارەباییەکانن و بژێویی ژیانی حەوت ئەندامی خێزانەکەیانیان لەسەرە، بەهۆی خەرجیی نەخۆشیی عامرەوە ئەو خێزانە نەیانتوانیوە پارەی دوو ئەمپێری کارەبای موەلیدە بدەن، کە ئەمپێرێکی کارەبای موەلیدە بە ١٣ هەزار و ٢٥٠ دینارە.  عامر جەمال، چایچی دەڵێت "کار لاوازە و نییە، پارەی ئەمپێرێک موەلیدە زۆرە، ئەمپێرێک بە ١٣ هەزار و ٢٥٠ دینارە، گرانە و تاوەکو ئێستا نەمانتوانیوە بیدەین. بەهای ئەمپیرێک کارەبا لە دهۆک و زاخۆ جیاوازە، جیاوازییەکەشیان پێنج هەزار و ٢٥٠ دینارە بۆ هەر ئەمپێرێک".  حاجی عەلی، خاوەنی موەلیدە ئاماژەی بەوە کرد "لە ١ی تەممووز تاوەکو ٣١ی تەممووز ١٥٠ کاژێر تاوەکو ١٦٥ کاژێر کارەبای موەلیدەمان داوە، موەلیدەمان ئیشپێکردووە و نرخییش بووەتە هەشت هەزار دینار، ئەوەش بەهۆی گرانبوونی نرخی گاز لە ٥٥٠ دینار بۆ ٦٠٠ دینار بۆ هەر لیترێک، لەبەر ئەوەیە ئەمپێرێک کارەبای موەلیدە لە زاخۆ بە هەشت هەزار دینارە".  ئەو کارەبای لە تورکیاوە دێت، بەهۆی ئەوەی دوو وێستگەی گۆڕینی کارەبا لەکارکەوتوون، کەمیکردووە؛ ئەو کارەبا نیشتمانیەی هەیە تەنیا دەدرێتە زاخۆ، هەربۆیە ئیشپێکردنی موەلیدە لە زاخۆ کەمترە.  شاکر مەحموود، بەڕێوەبەری گشتیی کارەبای دهۆک رایگەیاند، "چوار وێستگەی گۆڕینی کارەبامان هەیە لە زاخۆ، دوو وێستگەیان ئیش دەکەن و دووانیان لەکارکەوتوون، لەو رێگەیەوە توانیمان کارەبا بدەینە قەزای زاخۆ، چونکە ڤۆڵتیە لەوێ زۆر بێسەروبەرە، سەبارەت بە سێمێلیش نەمانتوانیوە کارەبایان پێبدەین، لەبەرئەوەی پێویستمان بە دوو وێستگەی گۆڕینی کارەبا هەیە".  لە هەر حەوت قەزاکەی دهۆک نزیکەی شەش هەزار موەلیدەی کارەبایی هەیە، چوار هەزاریان لەناو سەنتەری پارێزگاکەن و لە کۆتایی مانگدا نرخی هەر ئەمپێرێک کارەبای موەلیدە دیاریدەکرێت.