لە بەرنامەی لەگەڵ ئادەمی رادیۆی رووداودا کە ئادەم بێدار پێشکەشی دەکات باس لە چەمکی تیرۆر و پرسی کشانەوەی ئەمریکا لە ئەفغانستان کرا کە هەریەکە لە د. ئیدریس کاریتانی، مامۆستای ئایینی و پسپۆڕی هزری ئیسلامی و هاوکار عەبدوڵڵا، نووسەر لەسەر گرووپە ئیسلامییەکان و تیرۆر تێیدا بەشدار بوون.  د. ئیدریس کاریتانی، مامۆستای ئایینی و پسپۆڕی هزری ئیسلامی گوتی، "لەوەتەی خوا مرۆڤی داناوە تیرۆر هەبووە. لە ئیسلامدا دوو جۆر تیرۆر هەیە. تیرۆرێک بۆ رێکخستنی ژیانی مرۆڤەکان و نەهێشتنی دەستدرێژی و کوشتن و بڕینە. تیرۆرێکیش هەیە کە خەڵكانێک بە پێچەوانەوە بۆ کوشتنی مرۆڤەکان بەکاریان هێناوە. تیرۆر هەیە شەرعییە و تیرۆر هەیە ناشەرعییە. تیرۆری شەرعی بۆ پاراستنی شکۆی مرۆڤ و پێداویستییەکانی ژیانیەتی. "  ئەو مامۆستا ئایینییە ئاماژەی بەوە دا، بە گشتی ژیان بەبێ تۆقاندن بەرجەستە نابێت. لە جیهاندا یەک وڵات نییە کە بەشێکی بۆ تۆقاندنی تاکەکان نەبێت، جا تۆقاندن جۆری هەیە. جاری وا هەیە لە فەرمانگەی هاتووچۆ تۆقاندنێکت هەیە بە پێبژاردن دەتترسێنێت بۆ ئەوەی سەرپێچیی هاتووچۆ نەکەیت. تۆقاندنێکی دیکە هەیە لە فەرمانگەی ئاسایش کە بۆ پاراستنی وڵاتە. ئەو لێکدانەوانەی (تەفسیرانەی) داعش بۆ تیرۆری کرد زۆر ناشەرعی بوون و لەگەڵ ئامانجەکانی قورئاندا نەدەهاتنەوە.    هاوکار عەبدوڵڵا، نووسەر لەسەر گرووپە ئیسلامییەکان و تیرۆریش گوتی: "تیرۆر بەر لە هاتنی ئیسلام لە مێژوودا هەبووە و تاوەکو ئێستایش بەردەوامە. شێوازەکانی تیرۆر بە گوێرەی سەردەمەکان گۆڕاوە. هەندێک وڵات هەن لە پێناوی بەرژەوەندیی خۆیان کار بۆ ئەوە دەکەن ئەوانەی نەیاریانن بیانخەنە لیستی تیرۆرەوە. تیرۆر هەر پەیوەندیی بە ئیسلامەوە نییە. "  ئێستا لە جیهاندا پرسی تیرۆر بووەتە پرسێکی سەرەکی و زۆربەی وڵاتان بەشی تایبەت بە بەرەنگاربوونەوەی تیرۆر و هزری تووندئاژۆیی هەیە.  د. ئیدریس کاریتانی گوتی: "هەرشتێک بۆ زەین، هزر، دەروون، جەستە و ئاسایشی مرۆڤ ببێتە مایەی ترس و تۆقاندن پێی دەگوترێت تیرۆر. لە قورئاندا وشەی "ارهاب" بە دوو جۆر هاتووە. یەکێکیان ' ترهبون عدو الله وعدوکم حتی لاتکون فتنة ' واتە لەگەڵیان بجەنگێن تا نەبنە ئاژاوە (فیتنە). واقیعی ئەو ئایەتە باسی ژیانی ستەملێکراوان و پێکهاتەکان دەکات. لە ئامانجەکانی ئیسلامدا هیچ شتێک لە شکۆی مرۆڤ گەورەتر نییە. لە ئیسلامدا چۆن موسڵمان شکۆی پارێزراوە، ئاوایش پەیڕەوانی ئایینەکانی دیکە شکۆیان پارێزراوە. خوا بە مەزنیی خۆی شکۆی مرۆڤی پاراستووە: ' ولقد کرمنا بني آدم.' بۆ ئەوەی ئازادی، بیرکردنەوە و کەسایەتیی پارێزراو بێت. "  ئەو پسپۆڕەی هزری ئیسلامی ئەوەی خستەڕوو، هەموو ئایدۆلۆژیایەک کاتێک پێناسەی تیرۆر دەکات کۆمەڵێک بنەمای هەیە. لە سەدەی ٢٠ و ٢١ ـدا چەمکی تیرۆر بەپێی پاشخانی سیاسی و هزری داڕێژراوەتەوە.   رۆژی ٢ ـی تەممووزی ٢٠٢١ بەرپرسانی ئەمریکا رایانگەیاند، دوای نزیکەی ٢٠ ساڵ سوپای وڵاتەکەیان بنکەی ئاسمانیی باگرامی جێهێشت کە بنکەی سەرەکیی جەنگی بوو بۆ دەرکردنی بزووتنەوەی تاڵیبان و چەکدارانی قاعیدە کە بە بکەری هێرشەکەی ١١ی سێپتێمبەری ٢٠٠١ بۆ سەر ئەمریکا ناو دەبرێن. لە دوای ئەوەوە چەکدارانی تاڵیبان لە بەشێکی زۆری شار و شارۆچکەکانی ئەفغانستاندا پێشڕەوییان کرد و خستنیانە ژێر دەسەڵاتی خۆیانەوە.  د. ئیدریس کاریتانی رایگەیاند، "ئەفغانستان شوێنی شکستی بەریتانیا، رووسیا و ئەمریکا بووە. ئەو سێ وڵاتە هەرسێکیان لە ئەفغانستان شکستیان هێناوە. بەپێی ئەو کۆنفرانسانەی کراون، تاڵیبانێکی دیکەیە، بەڵام بەپێی کەتوار (واقیع) هێشتا زۆری ماوە تاڵیبان ئەو گۆڕانکارییە ریشەییانە لە خۆیدا بکات. "  هاوکار عەبدوڵڵاش پێی وابوو، "تاڵیبانێکی جیاواز ببینین. هەموو لێکەوتە و دەرهاویشتەکان بەرەو خراپی دەڕۆن. ئەفغانستان سەقامگیریی تێدا نامێنێت. قاعیدە تاوەکو ئێستایش پەیوەندیی لەگەڵ تاڵیباندا هەیە و ئەو پەیوەندییە نەپچڕاوە. پێشبینی دەکرێت قاعیدە لەوێ ببووژێتەوە و دەست بە چالاکییەکانی بکاتەوە. "  محەممەد نەعیم، گوتەبێژی مەکتەبی سیاسیی تاڵیبان لە هەڤپەیڤینێکدا لەگەڵ تۆڕی میدیایی رووداو رایگەیاند: "دەوڵەتێکی ئیسلامی لە ئەفغانستان دروست دەکەینەوە. "