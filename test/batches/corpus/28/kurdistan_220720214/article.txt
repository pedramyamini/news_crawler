فازڵ حاجی، گوتەبێژی هاتووچۆی هەولێر رووداوەکەی بە "کارەساتێک لەدوای رووداوێکی هاتووچۆ" ناوبردووە و دەڵێت، شەوی رابردوو لەسەر رێگەی سەرەکیی هەولێر - مەخموور، لە نزیک پیرداود ئۆتۆمبێلێکی لانسەری تایبەت ئۆپڵێکی تایبەتی رادەکێشا، کە تێکچووبوو، شۆفێرەکەی لەناکاو ویستی پێچ بکاتەوە بە ئاراستەی گەڕانەوە بۆ هەولێر، بۆیە لانسەر و ئۆپڵەکە بوونە هۆی داخستنی رێگەکە و تەکسییەکی کۆرۆلا لەدوایانەوە خۆی پێدا کێشان.  لە ئەنجامی رووداوەکە، وەکو گوتەبێژی هاتووچۆی هەولێر دەڵێت، شۆفێری هەر سێ ئۆتۆمبێلەکە برینداربوون و لەدوای رووداوەکەش خەڵک لەسەر شەقامەکە کۆبوونەتەوە بۆ بەهاناوەچوونی بریندارەکان و سەیرکردنی رووداوەکە.  دوای چەند خولەکێک لە رووداوەکە و دوو خولەک لە کۆبوونەوەی خەڵک لە شوێنی رووداوەکە، ئۆتۆمبێلێکی تایبەت لە جۆری ئەڤیۆ لەگەڵ "ئۆتۆمبێلێکی دیکەی نەناسراو، کە واپێدەچێت زۆر خێرابووبن"، خۆیان بەناو ئەو خەڵکەدا کرد کە لەو شوێنە کۆببوونەوە، بەو هۆیەشەوە سێ کەس گیانیان لەدەستدا و نۆ کەسی دیکەش برینداربوون.  جگە لە گیانلەدەستدان و برینداربوونی ئەو ژمارە لە خەڵک، پێنج ئۆتۆمبێل زیانی ماددییان بەرکەوتووە.