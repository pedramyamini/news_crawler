نازیلە بە رووداوی گوت، "پێشتر لە وێنەدا بینیبووم، دەمێکە نیازمانە خۆمان سەردانی بکەین، بەڕاستی کە هاتم و لەو گەرمایە بەفرم بینی، لام سەرنجڕاکێش بوو. "  رۆژانە ژمارەیەکی زۆری  گەشتیار بۆ بینینی بەفری پڕژە رێگەی دوور دەبڕن، زۆربەیان سمارت فۆنەکانیان بە دەستەوەیە و دەیانەوێت دیمەنی نایابی ئەو شوێنە بە یادگاری لایان بمێنێتەوە.  بە درێژایی رووبارەکە، چوار گوند و کۆمەڵگەی گەشتیاری، ٢٣ هاوینەهەواری لەسەر دروستکراون، نزمی پلەکانی گەرما و سرووشت و ژینگەیێکی نایاب، تەواوی ناوچە گەشتیارییەکانی پڕکردووە لە گەشتیار.  ئەمەل زرار، گەشتیارێکی دیکەیە و بە رووداوی راگەیاند، شوێنەکە سەرنجڕاکێش و دڵڕفێنە، بەڵام نەبوونی هێڵی ئینتەرنێت کێشەیە. "هێڵی ئینتەرنێت لاوازە و هەر نییە. "  سرووشت و ژینگەکەی، هەوای پاک و ئاوی سازگاری ئەو ناوچەیە وای کردووە ژمارەیەک لە خێزانەکان شەوانیش لەژێر کەپرەکاندا بمێننەوە. گەشتیارێک دەڵێت، "وامان لێهاتووە هەر نەڕۆینەوە. "  لە سنووری باڵەکایەتی شوێنی پشوودانی نزیکەی هەزار گەشتیار هەیە، کەچی لە رۆژانی پشوودا زیاتر لە پێنج هەزار سەردانیکار و گەشتیار رووی تێدەکەن.  ناوچەکە خاوەنی پێنج رووبارە، ٨٣ ناوچەی گەشتیاری تۆمارکراوی لێیە. لە ماوەی چوار ساڵی رابردووشدا زۆربەی وەبەرهێنانی لە لایەن کەرتی تایبەتەوە لە کەرتی گەشتوگوزاردا بووە.