بەپێی راگەیێندراوێکی نووسینگەی پارێزگاری بەسرە، بۆ یەکەمین جار لە عێراق و بە بەدواداچوونی ئەسعەد عیدانی، پارێزگار و سەرۆکی لیژنەی باڵای ئەمنیی بەسرە، بە هاوئاهەنگی لەگەڵ "شانەی هەڵۆکان و نەهێشتنی تاوانی بەسرە"، لە ماوەی هەفتەیەکدا و لەژێر رۆشنایی هاوئاهەنگی و هاوکاریی بەرهەمداری نێوان پارێزگای بەسرە و حکومەتی هەرێمی کوردستان، "ترسناکترین تاوانباران دەستگیرکران کە تاوانیان لە بەسرە ئەنجامدابوو".  وەکو لە راگەیێندراوەکەدا هاتووە، "لە ماوەی ئەم هەفتەیەدا بکوژی کوڕەکەی فاتمە بەهادلی لە هەولێر و ئەمڕۆش تاوانبارێکی دیکە لە سلێمانی لەلایەن هێزەکانی ئاسایشی سلێمانییەوە دەستگیرکران، کە ئەمەی دواییان هاووڵاتییەکی کوشتووە و جەستەکەی پارچە پارچە کردبوو. سوپاس بۆ رۆڵەکانی عێراق بۆ پاراستنی ئاسایشی هاووڵاتییان".  هەروەها ئاماژە بەوەش کراوە، "نابێت سوپاسی فەخامەتی سەرۆک و حکومەتی هەرێمی بەڕێز لەیاد بکرێت لە هاوکاریکردنیان لەگەڵ پارێزگای بەسرە بۆ دەستگیرکردنی تاوانباران".  رۆژی ٢٧/٧/٢٠٢١، دژەتیرۆری هەرێمی کوردستان بڵاویکردەوە، لەسەر داوای حکومەتی عێراق تۆمەتبارێکیان دەستگیرکردووە کە بە کوشتنی کەسێک لە بەسرە تۆمەتبارە و رادەستی حکومەتی عێراقی دەکەنەوە.  دژەتیرۆری کوردستان رایگەیاند، دوای ئەوەی رۆژی هەینی ٢٣ی تەممووز لە شاری بەسرە هاووڵاتییەک بەناوی عەلی کەریم ئەلبەهادلی کوژرا، کە دەکاتە کوڕی چالاکڤان فاتیمە ئەلبەهادلی، دەزگا ئەمنییەکانی حکومەتی عێراق داوای هاوکارییان لە حکومەتی هەرێمی کوردستان کرد بە مەبەستی دەستگیرکردنى بەشداربووانى ئەو تاوانە، بۆ ئەم مەبەستە ناوى داواکراوێکیان پێدان کە گومانلێکراوی سەرەکی تاوانەکە بووە.  دژە تیرۆری کوردستان لەبارەی دەستگیرکردنی تۆمەتبارەکەوە رایدەگەیێنێت: "دوای بەدواداچوونی تیمەکانمان لە بەڕێوەبەرایەتیی گشتیی دژە تیرۆری کوردستان، کەسی داواکراو دۆزرایەوە و لە رێکەوتی ٢٦ و ٢٧ی تەمموزی ٢٠٢١ دەستگیر کرا و کە ناوی (م. ط. ع. ع)ە و خەڵکى بەسرەیە".  بە گوتەی دژە تیرۆری کوردستان، تۆمەتبارەکە "لە لێکۆڵینەوەی سەرەتاییدا دانی بەوەدا داناوە کە عەلی کەریم ئەلبهادلی کوشتووە. لەسەر فەرمانی بەڕێز دادوەر تۆمەتبار (م) رادەستی دەزگا ئەمنییەکانی حکومەتی فیدراڵی دەکرێتەوە".  لیوا یەحیا رەسوڵ، گوتەبێژی فەرماندەی گشتی هێزە چەکدارەکانی عێراق، هەواڵی دەستگیرکردنی بکوژی عەلی کەریم ئەلبەهادلی لە فەیسبووکی خۆی بڵاوکردەوە و نووسی، بە سەرپەرشتی راستەوخۆی فەرماندەی گشتی هێزە چەکدارەکانی عێراق، یەکەکانی ئاژانسی هەواڵگری و لێکۆڵینەوەی فیدراڵی لە وەزارەتی ناوخۆ، توانیان بکوژی عەلی کەریم دەستگیربکەن.  لیوا یەحیا رەسوڵ هەروەها گوتی: "دەستگیرکردنەکە دوای دروستکردنی تیمێکی تایبەت و هەوڵە چڕە هەواڵگرییەکان لە شوێنی رووداوەکە هات. بکوژەکەش بە هاوکاری دەزگا ئەمنییەکان لە هەرێمی کوردستانی عێراق دەستگیرکرا".  رۆژی یەکشەممە ٢٥ - ٧ - ٢٠٢١ تەرمی چالاکڤان عەلی کەریم لە شەقامێکی شارۆچکەی زوبێر لە پارێزگای بەسرە لەلایەن هێزە ئەمنییەکانەوە دۆزرایەوە، کە کوڕە گەورەی چالاکڤان و داکۆکیکاری بەناوبانگ فاتیمە بەهادلی، سەرۆکی کۆمەڵەی فیردەوسە.  لە ڤیدیۆیەکدا، کە لە تۆڕە کۆمەڵایەتییەکان بڵاوکرایەوە چالاکڤان و داکۆکیکار لە مافەکانی مرۆڤ فاتیمە بەهادلی کوڕەکەی دەلاوێنێتەوە و دەڵێت: "بۆ تۆیان کوشت کوڕەکەم؛ بۆچی؟ ".  پێش ٢٤ کاژێر لە دۆزینەوەی تەرمەکەی کە شوێنی گوللەی پێوە دیاربوو؛ خێزانی چالاکڤان عەلی کەریم رایگەیاند، عەلی کەریم دیارنەماوە و بێسەروشوێنە.  ئەمە لە کاتێکدایە لە ٢٠١٩ کوڕە چالاکڤانێکی دیکەی فاتیمە بەهادلی گیانی لەدەستدا، خێزانی بەهادلی دەڵێن ئەو کوڕەشیان کوژراوە، بەڵام دەزگا ئەمنییەکانی بەسرە ئەوکات رایانگەیاند؛ خۆی کوشتووە.  پێشتریش لە ساڵی ٢٠٢١ دا فاتیمە بەهادلی لەلایەن چەند چەکدارێکی نەناسراوەوە رفێندرا و دواتر ئازادکرا. لە ساڵی ٢٠١٨ فاتیمە بەهادلی هاوشێوەی زۆرینەی چالاکڤانەکان لە ناوەڕاست و باشووری عێراق دووچاری هەڵمەتێکی فراوانی تۆمەرتبارکردن بووەوە و بە سیخوڕی کونسوڵخانەی ئەمریکا لە بەسرە تۆمەتبارکرا.  فاتیمە بەهادلی لە کۆتایی ساڵی ٢٠٢٠ لەلایەن رێکخراوی (فرۆنت لاین دفێندەرز)ی ئێرلەندی و بەبۆنەی رۆژی جیهانیی بەرگریکاران لە مافەکانی مرۆڤ خەڵات کرا.  کوژرانی کوڕەکەی فاتیمە بەهادلی دوای چەند کاژێرێک هات لە دەستگیرکردنی دوو تۆمەتبار بە تێوەگلان لە کوشتنی باوکی پارێزەری رفێندراو (عەلی جاسب) وەک پۆلیسی پارێزگای میسان لە باشووری عێراق رایگەیاند. عەلی جاسب، کە لە تشرینی یەکەمی ساڵی ٢٠١٩ رفێندراوە، تائێستا چارەنووسی نادیارە.