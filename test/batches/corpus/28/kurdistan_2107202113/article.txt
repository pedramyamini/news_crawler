دکتۆر یاد نەقشبەندی، گوتەبێژی تەندروستیی سلێمانی بە تۆڕی میدیایی رووداوی راگەیاند: "نەخۆشخانەکانی کۆرۆنا نزیکن لە پڕبوون و ئەوانەش باری تەندروستییان ناجێگیرە ژمارەیان لەزیادبوونی بەردەوامدایە. زۆرینەی تووشبووان پێویستیان بە ئۆکسجینە و زیاتر لە ١٠ کەسیش سیپاپیان [ئامێری هەناسەدان] بۆ بەستراوە. "  بە گوێرەی راگەیێندراوی وەزارەتی تەندروستیی هەرێمی کوردستان، لە ٢٤ کاژێری رابردوودا ٢ کەس لە سلێمانی و هەڵەبجە بە کۆرۆنا گیانیان لەدەستداوە، یاد نەقشبەندی لەو بارەوە گوتی: " لەدوێنێ ئێوارەوە تاوەکو ئەمڕۆ ئێوارە لە سنووری سلێمانی ٨ کەس بە کۆرۆنا مردوون؛ ئەم ژمارەیە بەیانی لەگەڵ ئاماری وەزارەتی تەندروستی بڵاودەکرێتەوە. "  گوتەبێژی تەندروستی سلێمانی روونیشی کردەوە، "بەشی زۆری ئەوانەی سەردانی نەخۆشخانەکانی کۆرۆنا دەکەن باری تەندروستییان ناجێگیرە" و گوتیشی، زۆری ژمارەی تووشبووان بۆ پابەندنەبوونی هاونیشتمانیان بە رێکارەکانی خۆپارێزی دەگەڕێتەوە.     هەروەها بەڕێوبەرایەتیی گشتیی تەندروستیی سلێمانی لە راگەیێندراوێکدا کە لە فەیسبووک بڵاویانکردووەتەوە داوا لە هاونیشتمانیانی سنووری پارێزگای سلێمانی و سەنتەری سلێمانی دەکات پابەندی بە رێکارەکانی خۆپارێزی و رێنوێنییە تەندروستییەکان بن.       تەندروستیی سلێمانی چەند رێنوێنییەکیشی بڵاوکردووەتەوە کە ئەمانەن:      ١. بەکارهێنانی ڤاکسین کە ئێستا هەموو جۆرەکانی بەردەستن.  ٢. بەکارهێنانی دەستکێش و بەستنی دەمامک.  ٣. خۆبەدوورگرتن لە تووشبووان و ئەو هاونیشتمانیانەی گومانی ئەوەیان لێ دەکرێت هەڵگری ڤایرۆسی کۆرۆنا بن.  ٤. گرنگیدان بە دەستشووشتن و پاکوخاوێنی و خواردنی خۆراکی تەندروست.  ٥. مانەوە لە ماڵەوە و دوورکەوتنەوە لە قەرەباڵخی.