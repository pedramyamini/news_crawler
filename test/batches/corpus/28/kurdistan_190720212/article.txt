د. هەیمان تەحسین، بەڕێوەبەری گشتیی فەرمانگەی کاروباری حیزبەکان لە کۆمیسیۆنی باڵای سەربەخۆی هەڵبژاردنی عێراق بە (تۆڕی میدیایی رووداو)ی راگەیاند، تاوەکو ئێستا هاوپەیمانیی کوردستان (یەکێتی نیشتمانی کوردستان و بزووتنەوەی گۆڕان) هیچ داواکارییەکیان بۆ گۆڕینی سەرۆکی هاوپەیمانییەکەیان پێشکێش نەکردووە، هەرچەندە ١ - ٥ - ٢٠٢١ دوا مۆڵەت بوو بۆ داخیلبوونی حیزب و هاوپەیمانی، بەڵام بۆ گۆڕینی سەرۆکی هاوپەیمانییەکان هێشتا کات ماوە و هەر کاتێک داواکاری لەو جۆرە بکرێت، رێکاری خۆمان هەیە و هیچ گرفتێک دروستنابێ".  سەبارەت بە رێکار و مەرجی گۆڕینی سەرۆکی لیست و هاوپەیمانییەکان، د. هەیمان تەحسین گوتی: "مەرجی گۆڕینی سەرۆکی هاوپەیمانی ئەوەیە کە هەموو بەشداربووانی هاوپەیمانییەکە واژۆ لەسەر گۆڕانکارییەکە بکەن".  لەبارەی ئەگەری دواخستنی هەڵبژاردنیش، بەڕێوەبەری گشتیی فەرمانگەی کاروباری حیزبەکان لە کۆمیسیۆنی باڵای سەربەخۆی هەڵبژاردنی عێراق ئاماژەی بەوەکرد، هیچ هەوڵێک بۆ دواخستنی هەڵبژاردن نییە و کۆمیسیۆن سوورە لەسەر ئەوەی کە لەکاتی خۆیدا هەڵبژاردن بکرێت.  رۆژی ١ - ٥ - ٢٠٢١ هاوپەیمانیی کوردستان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکان تۆمارکرا و لاهوور شێخ جەنگی بووە سەرۆکی هاوپەیمانییەکە لە هەرێمی کوردستان و ناوچە کێشە لەسەرەکان.  دوای سەرهەڵدانی گرژییەکانی نێوان هاوسەرۆکانی یەکێتیی نیشتیمانیی کوردستان لە ٨ی تەمموزی ٢٠٢١ و گۆڕینی بەرپرسانی دەزگاکانی دژە تیرۆر و زانیاری و سەرکێشانی بۆ سەندنەوەی دەسەڵاتەکان لە لاهوور شێخ جەنگی لە کۆبوونەوەی رۆژی ١٥ی تەمموزی ٢٠٢١ی مەکتەبی سیاسیی یەکێتی لە سلێمانی، ئێستا گۆڕینی سەرۆکی هاوپەیمانیی کوردستانی نێوان یەکێتی و گۆڕان بابەتی گەرمی میدیایە.  ئەندامێکی سەرکردایەتیی یەكێتیی نیشتیمانیی کوردستان کە نەیویست ناوی ئاشکرا بکات بە تۆڕی میدیایی رووداوی گوت، ئەو قسانەی لەسەر دیاریکردنی ناوێک بۆ سەرۆکایەتیی ئەو هاوپەیمانییە دەکرێن ناڕاستن و ئەو ناوانەی دەهێنرێن پێشنیازنەکراون بۆ گرتنەوەی جێگەی سەرۆکی ئێستای هاوپەیمانییەکە کە لاهوور شێخ جەنگییە.  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، "هیچ کێشەیەک لە گۆڕینی سەرۆکی هاوپەیمانێتی یان سەرۆکی قەوارەی سیاسیی بەشدار لە هەڵبژاردنی ئەنجوومەنی نوێنەرانی عێراقی ٢٠٢١ دا نییە، ئەگەر ئەو کەسە لەنێو هاوپەیمانی یان قەوارەکە بەربژێر نەبێت، چونکە ئەو کاتە کاریگەری لەسەر لیستی بەربژێرەکان و تۆماری دەنگدان نابێت، هەربۆیە گۆڕینی ئاساییە".