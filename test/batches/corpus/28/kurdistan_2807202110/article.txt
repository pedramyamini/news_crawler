د. محەممەد شوکری، سەرۆکی دەستەی وەبەرهێنان بە رادیۆی رووداوی راگەیاند: "هەر پرۆژەیەکی وەبەرهێنان خاوەنەکەی رایکردبێت، حکومەت پرۆژەکە دەداتە وەبەرهێنەری دیکە، لە ئایندەیەکی نزیکدا دەست بە کار دەکرێتەوە و تەواو دەکرێت و، رادەستی ئەو خەڵکە دەکرێت کە یەکەیان تێدا کڕیوە. "  یەکێک لە کێشەکانی ئەو کەسانەی یەکەکانی نیشتەجێبوون لە پرۆژەکانی وەبەرهێنان دەکڕن، ئەوەیە کە رێکاری تاپۆکردن لەسەریان ئاسان نییە و ماوەیەکی زۆر پێدەچێت.  سەرۆکی دەستەی وەبەرهێنان گوتی: "تاپۆکردنی یەکەکانی نیشتەجێبوون بەردەوامە، بەڵام هەندێکیان خاو بەڕێوەدەچن لەبەر ئەو رێکارانەی لە فەرمانگەکانی شارەوانی و تاپۆ دەکرێن. ئێستا هەوڵ دەدەین ئەو پرۆسەیە خێراتر بکەین. لە پارەوە تاوەکو ئەمڕۆ ژمارەیەکی باش تاپۆ کراون. حکومەتی هەرێمی کوردستانیش بە نیازە پرۆسەی تاپۆکردن بکاتە ئەلیکترۆنی. "  هەر پرۆژەیەکی وەبەرهێنان کە تەواو دەبێت بڕیاری ئەنجوومەنی باڵای وەبەرهێنانی بۆ دەردەچێت بۆ ئەوەی یەکەکانیان بە ناوی خاوەنەکانیانەوە بکرێن.   د. محەممەد شوکری گوتی: "لە ماوەیەکی نزیکدا هەموو ئەو پرۆژانەی ماون بە ناوی خاوەنەکانیانەوە دەکرێن. ئێمە وەک وەبەرهێنان داوامان لە شارەوانییەکان و تاپۆکان کردووە کە ئەو لیژنانەی کاری جیاکردنەوە و دابەشکردن و تاپۆ دەکەن زیاتر بکرێن. بەو شێوەیە دەتوانین بەناوکردنی ئەو خانوو و شوقانە تەواو بکەین. "  چەند ساڵ لەمەوپێش کۆمەڵێک پرۆژەی نیشتەجێبوون بۆ کرێنشینان دەستیان پێکرا، بەڵام بەشێکی زۆریان وەستان و بە تەواونەکراوی ماونەتەوە. هاوکات ژمارەیەکی زۆری کرێنشینانیش لە چاوەڕوانیی تەواوبوونی ئەو یەکانەدان.  سەرۆکی دەستەی وەبەرهێنان گوتی: "نۆ هەزار و ٦٠٠ خانوو و شوقە بۆ کرێنشینان لە دروستکردندا بوون، بەڵام لە ٢٠١٤ وە بەهۆی قەیرانەکانەوە راگیراون و تەواو نەکراون. ئێستا لەگەڵ وەزارەتی ئاوەدانکردنەوەدا بە سەرپەرشتیی ئەنجوومەنی وەزیران لە پەیوەندیداین بۆ ئەوەی لە رێگەی وەبەرهێنانەوە تەواو بکرێن. "  د. محەممەد شوکری ئاماژەی بەوە دا کە ئێستا ئەو پرۆژانەی ئەوان جێبەجێیان دەکەن، قیستەکانیان هیچیان لە ١٢ ساڵ کەمتر نییە. هەندێک پرۆژەیان هەن کە ئێستا لە هەڵسەنگاندان، قیستەکانیان بە ٢٠ ساڵ دەدرێن و بڕی ئەو پارەیەیشی دەبێت مانگانە بدرێت لەگەڵ داهاتی زۆربەی هەرە زۆری خەڵکی هەرێمی کوردستاندا گونجاو دەبێت.