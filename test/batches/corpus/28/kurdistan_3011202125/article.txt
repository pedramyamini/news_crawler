شۆڕش ئیسماعیل، وەزیری پێشمەرگەی هەرێمی کوردستان لە کاتی بەشداریکردنی لە بولتەنی هەواڵەکانی کاژێر ٠٨: ٠٠ کە شاهۆ ئەمین پێشکێشی دەکات رایگەیاند، "داعش خەڵک دەڕفێنن و زیندانیی دەکەن، کەمیی هاوئاهەنگیی ئێمە و سوپای عێراق دەرفەتێکی زێڕین بووە بۆ داعش".  شۆڕش ئیسماعیل گوتی، لە نزیکەوە لەگەڵ کەسوکاری شەهیدەکانی ئەم هەفتەیە گفتوگۆی کردووە و گوتیشی: "هەموویان بە شانازییەوە باسی رۆڵەکانیان دەکرد و خۆشیان ئامادەبوون لەپێناو خاکی کوردستاندا دەست بدەنە چەک و کوردستان بپارێزن". هەروەها ئاماژەی بەوەشدا، "ئەو هەشت پێشمەرگەیە کە شەهیدبوون هەموویان خێزاندارن و دەبێت حکومەتی هەرێمی کوردستان بایەخی زیاتریان پێبدات، ئێمە بەڵێن دەدەین تۆڵەیان بکەینەوە".  شۆرش ئیسماعیل سوپای عێراقی بە "زۆر خاو" ناوهێنا و گوتی: "ئەوە وایکردووە داعش خۆی رێکخستووەتەوە و ئەوانیش ناتوانن بچنە ئەو شوێنانەی بۆشایی ئەمنین". هەروەها گوتیشی، ئەوان "سەتان جار" هۆشداری ئەوەیان داوە، داعش مەترسیی نییە تەنیا بۆ پێشمەرگە و کورد، بەڵکو مەترسییە بۆ هەموو نەتەوەکانی دیکەش لەو ناوچانە.  وەزیری پێشمەرگە گوتیشی: "بۆشایی ئەمنی وایکردووە داعش لەنێویدا مەشق بکەن و زیندان دروست بکەن و هاووڵاتی بڕفێنن".  ئاماژەی بەوەشکرد، کە پێشمەرگە بە تەنیا ناتوانێت داعش بنەبڕ بکات و گوتی: "چاومان لە ئاسماندا نییە کە بتوانێت چاودێری جموجوڵەکانی داعش و هەر چەکدارێکی دیکە بکات کە هەبن، نە عێراق درۆنمان پێدەدات، نە ئەمریکاش لەبەر عێراق، کە ماوەیەکە زۆرە داوامان کردووە. درۆنمان پێدەدات".     دەقی هەڤپەیڤینی رووداو لەگەڵ وەزیری پێشمەرگە:      رووداو: سێ شەوە، داعش لەسەر یەک لە كفری و کولەجۆ هێرش دەکات، چی لەوێ هەیە کە داعش هێرشی دەکات؟     وەزیری پێشمەرگە: لێرەوە بە دەرفەتی دەزانم جارێکی تر سەرەخۆشی لە یەک بە یەکی بنەماڵەی ئەو هەشت شەهیدە دەنێرم، دەمەوێت لێرە بە هەموو خەڵکی کوردستان بڵێم، لە سەردانمان بۆ پرسەی ئەو شەهیدانە، لە نزیکەوە لەگەڵ برا و باوک و کەسوکاریاندا کە پرسە و سەرەخۆشیمان گەیاندووە. دیارە رۆڵەکانیشیان لەو مەجلیسەدا پەروەرەدا کراوەن بۆیە هەموویان بە شانازییەوە باسی رۆڵەکانیان دەکرد و خۆشیان ئامادەن، کە لە پێناو پاراستنی خاکی کوردستان دەستبدەنە چەک و سەنگی کوڕ و برا و کەسوکارەکانیان پڕبکەنەوە. بۆیە من دڵنیام تا هەرێمی کوردستان خاوەنی ئەم پێشمەرگە قارەمانانە و ئەو خەڵکە ئازا و جوامێرە بێت کە ئازیزترین رۆڵەشیان لەدەست دەدەن لە پرسەکاندا ئەوان سەرەخۆشیان لە ئێمە و پێشمەرگە دەکرد، بۆیە پێویستە ئەو هەشت شەهیدە و پێشتریش شەهیدمان هەبووە خوێی ئەوانە بووە، ئەمڕۆ گەیشتووین بەم ئامانجە. ئەمانە هەر هەشتیان خێزاندارن و یەکی چەند منداڵێکیشیان هەیە، دەبێت حکومەتی هەرێمی کوردستان و وەزارەتی شەهیدان، گرنگی زیاتر بە منداڵ و خێزانی کەسوکار ئەم شەهیدانە بدات، ئێمەش دڵنیایی کەسوکاریان دەکەینەوە، کە خۆیان جێگەی شانازیمانن و شەهیدەکانیش هەمیشە لەیادمانن و دڵنیایان دەکەینەوە، کە ناهێڵین دڵۆپێک خوێنیان بەفیڕۆ بچێت و پێشمەرگەی کوردستان تۆڵەیان دەکاتەوە.     رووداو: بۆچی سێ شەوە لەسەر یەک داعش بەدیاریکراوی ئەو ناوچەیە دەکاتە ئامانج، لەوناچانە چی هەیە؟     وەزیری پێشمەرگە: ئەو ناوچانە هەندێکی دەرفەتی زیاتر بۆ گونجاوە، بۆشایی ئەمنی لە هەندێک شوێندا زۆر زیاترە، لە باشووری رۆژئاوای کفری، رەنگە بە درێژیی ٣٥ کلیۆمەتر بۆشایی ئەمنی هەیە، کە پانییەکەی ٨ کلیۆمەترە، کە ئەمانە لەوێ بنکە و بارەگای خۆیان دروستکردووە، خەڵک دەڕفێنن، زیندانیان هەیە و خەڵک زیندانی دەکەن. بە هەر هۆکارێک بێت لەوانە نەمانتوانیوە ماددەی ١٤٠ جێبەجێ بکەین، دەبێ لە ئاستێکی پێویستی زیاتر هاوئاهەنگیمان لەگەڵ سوپای عێراقدا هەبێت. ئەمە دەرفەتێکی زێڕینە بۆ گرووپی تیرۆریستی داعش، کە هەم خەڵکەکەی چۆڵی کردووە، هەم هاوئاهەنگیی پێویست لە نێوان ئێمە و سوپای عێراقی نییە. ئێمە چەندین جار هەوڵماندا و دەیان و سەتان جاریش هۆشداریمان داوە، لەوەی داعش تەنیا مەترسی نییە بۆ سەر هێزەکانی پێشمەرگەی کوردستان، بەڵکو مەترسییە بۆ ئەو ناوچانەی کە هەم کوردنیشنە هەم تورکماننشینە، هەم عەرەبنشینە، ئەمانەش هەموو کەوتوونەتەبەر پەلاماری تیرۆریستی داعش.      رووداو: بۆ هاوئاهەنگیتان لەگەڵ سوپای عێراق نییە؟     وەزیری پێشمەرگە: کەمتەرخەمی و سستی و خاوبەڕێوەچوونی هاوئاهەنگییەکان لەنێوان ئێمە و سوپای عێراقی، حکومەتی فیدراڵی زۆر خاوە، هەر ئەمەش وایکردووە داعش خۆیان رێکبخەنەوە، ئەوە کەمتەرخەمییە کە لە سوپای عێراق هەیە، ئێمە ناتوانین بچینە ئەو ناوچە بۆشاییە ئەمنییە، ئەگەر هاوئاهەنگیمان لەگەڵ سوپای عێراقدا نەبێت. ئەمە دەبێتە کێشەیەکی گەورە، داعش دەرفەتێکی زێڕینی دەستکەوتووە. هەرئەمەش نییە داعش شانەی نووستووی زۆرە لەو ناوچەیە، دەتوانم بڵێم رۆشنبیریی داعشیش لەو ناوچەی موسەیترە و هێزی داعش موسیترە، ئەو دووری نێوان ئێمە و سوپای عێراق و نەبوونی هاوئاهەنگییە دەرفەتی زیاتر بە داعش داوە خۆیان رێکبخەنەوە، مەترسییان لەسەر نییە، دەیان کیلۆمەتر هەیە ئەوان تەراتێنی تێدا دەکەن، خۆیان رێکدەخەن، مەشقی تێدا دەکەن، لێرە ناتوانم بڵێم هۆکاری ئەو کەمتەرخەمییە چییە، بەڵام ئەمە بۆ کاتێکی دیکە هەڵدەگرم دڵنیام رەنگە هۆکاری دیکە هەبێت، ئەگەر بکرایە ماددەی ١٤٠ جێبەجێبکرایە وەک ماددەیەکی سەرەکیی دەستوور.      رووداو: ئەمانەی لەو ناوچەیە هێرش دەکەن، بە راستی داعشن یان چەکداری دیکەن، ئەمە رووداوی ئەمنین یاخود لوغزی سیاسی لە پشتە؟     وەزیری پێشمەرگە: ناتوانم بڵێم شتی سیاسیی دیکەی لە پشتە، بەڵام دەتوانم بڵێم زەمینەی پەلاماردانی هێزی پێشمەرگە و هاووڵاتیانی بێ دیفاعی ئەو ناوچانە هەیە، کە شێوەیەک لە رەوێکی بە کۆمەڵی دروستکردووە کە دێهاتەکانی هەموو چۆڵبووە، ئەمانە هەڕەشەی راستەوخۆن بۆسەر ژیانی هاووڵاتیانی ناوچەکە و زۆربەی دێهاتەکان چۆڵ بووە، ئەمانە هەڵگری رۆشنبیریی داعشن، کە هەموومان دەزانن بەزەییان بە هیچدا نایەتەوە. لاوازکردن و بنەبڕکردن و لەنێوبردنی داعش بە تەنیا بەهێزی پێشمەرگە ناکرێت، دەبێت هاوئاهەنگی هەبێت، چونکە مەترسییە بۆسەر ئەو ناوچانە و هەرێمی کوردستان بە عەرەب و کورد و تورکمانەوە، بۆ عێراقیش مەترسییە.      رووداو: بۆ فڕۆکەی هاوپەیمان هەڵناسێت لێیان بدات؟     وەزیری پێشمەرگە: ئەمەش خاڵێکی دیکەیە، ئێمە وەک هێزی پێشمەرگە چاومان لە ئاسمان نییە، کە بتوانێت چاودێریی وردی جموجوڵەکانی داعش یان هەر چەکدارێکی دیکە لەو ناوچانە بکەین، بۆیە، دەگەڕێتەوە سەر ناهاوسەنگیی هێز، نە عێراق درۆن دەداتە هێزی پێشمەرگە بۆ ئەوەی گەڕان و پشکنینی ئەو ناوچانەی پێبکات، نە ئەمریکییەکانیش بەهۆی عێراق دەتوانن ئەمە بدەنە پێشمەرگە، کە ئێمە زۆر دەمێکە داوامانکردووە دەتوانین بەو تەکنەلۆژیایە خزمەتی هەموو عێراق بکەین، خزمەتی هاووڵاتیان بەبێ جیاوازی دەکەین، مەترسییە گەورەکانیش لەسەر خەڵکی کوردستان و عێراق و مرۆڤایەتیش ناهێڵین، ئەم چاوەیە لە ئاسمانە، ئێمە دەبێت داوا لە عێراق بکەین و عێراقیش هەتا فڕۆکە هەڵدەستێنێت، رەنگە کاتەکە بەسەربچێت یاخود داوا لە هاوپەیمانان دەکەین، بۆیە کۆنترۆڵەکە لەدەست هێزی پێشمەرگەی کوردستان نییە تاوەکو خۆی بتوانێت چاوێکی تیژ بێت بەسەر جموجوڵەکانی داعش لەو ناوچانەی کە بۆشایی ئەمنی پێدەڵێن. هەندێک ناوچەش بۆشایی ئەمنی نییە لە ناوچەی کوڵەجۆ بۆشایی ئەمنی کەمە، بەڵام بۆچی داعش لەوێ گەشەی کردووە؟ ئەمە جێگەی هەڵوەستەکردنە، کە بۆچی داعش گەشەی کردووە، کە بەشێک پەیوەندی هەیە بە چڕی ناوچەکە و بەشێکی دیکەش دەبێ سوپای عێراق و پێشمەرگە لێی بکۆڵێتەوە.      رووداو: دوێنی مەحموود سەنگاوی فەرماندەی میحوەری پێشمەرگە گوتی بەشێکی زۆری کەمتەرخەمییەکە خەتای خۆمانە و فەرماندەیەکی پێشمەرگەش لەوێ دەڵێ، پێشتر زانیومانە داعش هێرش دەکات و ئاگایەک هەبووە، ئەمە چۆنە بەری لێنەگیراوە؟     وەزیری پێشمەرگە: بە راستی ناتوانم بڵێم کەمتەرخەمی هەبووە یاخود نا، پێشمەرگە شەڕییەتی لەسەر شەهید بوون، شەڕیەتی لەسەر سەنگەر پاراستن، ئەمانە تاجی سەروەرییان ناوەتە سەریان، ناوەتە سەر تاک بە تاکی خەڵکی کوردستان، بێگومان داعش هێزێکی دڕندەی نادیارە، هێزێک نییە بە ئاشکرا شەڕ بکات، لەبەر ئەوە کاتێک بووە مەترسی تفەنگەکەی فڕێدەدات و دەبێتە هاووڵاتییەکی عەرەبی ئەو ناوچەیە کە تۆ لەبەر ئەوەی سەرچاوەی زانیارییەکانت کەمە لەو ناوچەیەی کە چۆڵە یاخود عەرەبی تێیدا کە بەرە بەرە ژمارەی عەرەب لەو ناوچانە زیاتر دەبێت، ئەمە وایکردووە زانیاریی کەمتر بۆ هێزی پێشمەرگە بێت، بۆیە لە دیوێکی دیکەوە پێویستە مەشقی زیاتر بە هێزی پێشمەرگە بکەین و پێویستییەکانی بۆ دابین بکەین، هەوڵبدەین ئەو دەرفەتانەی داعش و دووژمنانی ئێستا و ئایندەی کوردستان سوودی لێوەدەگرن، پێویستە نێو ماڵی کورد رێکبخەینەوە بۆ ئەوەی هیچ دەرفەتێک نەدرێت بە دووژمنی ئێستا و ئایندە، ئەمڕۆ داعشە، رەنگە سبەی دووژمنێکی دیکە پەیدابێت، بۆیە نابێت ئەو دەرفەتە بدەینە ناحەز و نەیاران.     رووداو: کەوایە یەکخستنی هێزی پێشمەرگە گەیشتووەتە کوێ، ئەگەر ئەمە رۆڵێکی باش دەبینێت، لیوا هاوبەشەکان کە ساڵێکە خەریکن بە کوێ گەیشت؟      وەزیری پێشمەرگە: ئێمە لە وەزارەتی پێشمەرگە بە هاوکاری و پشتیوانیی هێزەکانی هاوپەیمانان، پرۆژەی چڕ و پڕ و فراوان بۆ ئەمە هەبووە. ئەو پرۆسەیە هەنگاوی باش چووەتە پێشەوە. بێگومان پێویستی بە هاوکاری و پشتیوانی و لێبووردنی زیاتر هەیە لەنێوان لایەنە سیاسییەکان، پێویستە لایەنە سیاسییەکان بەتایبەتی یەکێتی و پارتی کە هاوکاربوونە، هاوکارییەکان زیاتر بکەن، لەپێناوی پرۆسەی دروستکردنی هێزێکی یەکگرتووی کوردستان، کە تەنیا ئەو هێزە دەتوانێت بەرگری لە مەترسییەکانی ئایندەی کوردستان بکات. هەموومان دەزانین مەترسیی گەورە لەسەر قەوارەی سیاسیی هەرێمی کوردستان هەیە، هەم لە ئێستا و هەم لە ئایندەدا، بۆیە هەر رۆژێک، کاژێرێک زووتر بیکەینە هێزێکی کوردستانی، ئەوا هەنگاوێک زیاتر لە مەترسییەکان زیاتر دووردەکەوینەوە، چونکە تەنیا چەکێک لە پرۆسەی چاکسازی دەتوانێت هاوکارمان بێت، چەکی یەکگرتووی هێزی پێشمەرگەی کوردستان، بەهێزتری چەکە، چونکە ئێمە ئێستا لە بازاڕی جیهانی دا چەکمان پێنافرۆشن، ناهێڵن و قەدەخەیە هێزێکی پێشمەرگە چەکی پێشکەوتووی هەبێت لە کاتێکدا ئەو چەکانەی پێشمەرگە پێشکەوتووش نییە، داوای درۆن دەکەین کە بۆ گەڕان و پشکنین بەکاردێت لە هەموو شوێنێک، سوپای عێراق و وەزیری بەرگری یاخود دەتوانم بڵێم عەقلییەتی شۆڤینی لە عێراق رەتیکردووەتەوە و رێگەنادەن ئەمریکا پێمان بدەن تەنانەت فڕۆکەی درۆنی گەڕان و پشکنیش کە ویستیانە پێمان بدەن، بۆیە دەبێت هێزی پێشمەرگەی کوردستان تۆکمە و یەکگرتوو بێت، پڕمەشق بێت، ئیرادەی سیاسی لە ئاستێکی باڵا بێت، بیروباوەڕی سەربازی لە ئاستێکدا بێت، کە کوردستانی لە حیزب و بەرپرسەکانی خۆی پیرۆزتر و گەورەتر بێت.