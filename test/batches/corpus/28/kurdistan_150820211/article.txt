لە گردبوونەوەکەدا لەسەر شەقامی سەرەکیی تانجەڕۆ تایەی ئۆتۆمبێل سووتێنرا و بۆ ماوەیەک شەقامەکە داخرا. پێشەوا بەختیار، پەیامنێری رووداو لە سلێمانی رایگەیاند: ئەمڕۆ یەکشەممە ١٥ - ٠٨ - ٢٠٢١، دژی کەمیی خزمەتگوزاری دانیشتووانی تانجەرۆ گردبوونەوەیەکی ناڕەزایەتیان ئەنجامداوە، تاوەکو پێشنیوەڕۆش رێگەی تانجەرۆیان داخستبوو، کە شوێنێکی ستراتیژی هەیە و چەند رێگەیەک بە شاری سلێمانی دەبەستێتەوە و هاوکات بەشێکی زۆر لە کارگەکان لە سنوورەکە هەن.  بە گوتەی پەیامنێری رووداو، تاوەکو کاژێر ١٢ی پێشنیوەڕۆش هیچ بەرپرسێکی حکومی و لایەنێکی پەیوەندیدار بە دەم داوای هاونیشتمانیانی تانجەرۆوە نەهاتوون، هێزە ئەمنییەکانیش لە دوورەوە وەستاون و چاودێریی بارودۆخەکە دەکەن.  هاونیشتمانییەک کە بەشداریی گردبوونەوە ناڕەزایەتییەکەی کردووە بە پەیامنێری رووداوی راگەیاند: "داواکاریمان بۆ ئاوە، بۆ ئەو ژینگە پیسەیە کە رووی تێکردووین و تووشی هەزار دەرد نەخۆشی کردوین، خۆم ٦ - ٧ نەخۆشیم هەیە بەبۆنەی ئەو ژینگەیەوە، ١٦ ساڵە ئەمە حاڵی منە لێرە".  بە گوتەی ئەو خەڵکە ناڕازییەی لەسەر شەقامی تانجەرۆ وەستاون، دەڵێن "لە کاژێر ٧ی بەیانییەوە لەسەر شەقامەکە وەستاوین، ئەگەر ناچار نەبین بەو گەرمایە کێ ئامادەیە لەسەر ئەو شەقامە بووەستێت"، دەشڵێن: "تاوەکو ئێستا کەس لێی نەپرسیوینیتەوە، ئاومان نییە تانکەری ئاویشمان بە ٥٠ هەزار دینار بۆ دەهێنن ناشزانین سەرچاوەی ئاوەکە کوێیە. ئێمە هەژارین و توانای کڕینی ئاومان نییە".