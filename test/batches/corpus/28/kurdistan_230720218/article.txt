رائید سەرکەوت کاڕەش، گوتەبێژی بەرگریی شارستانیی هەولێر بە تۆڕی میدیایی رووداوی گوت: ئێوارەی ئەمڕۆ نزیکی کاژێر ٠٦: ٠٠ گەنجێکی تەمەن ١٨ ساڵ لە زێی گەورەدا خنکا، کە دانیشتووی ناحیەی رزگارییە و ناوی بڕوا لوقمانە.  تیمەکانی بەرگریی شارستانیی هەولێر سەرقاڵی گەڕانن بە دوای تەرمی بڕوا لوقماندا، رائید سەرکەوت گوتی: ئاوەکە زۆر ناڕوونە و مەودای بینین کەمە، بۆیە تەرمەکەی هێشتا نەدۆزراوەتەوە.  گوتەبێژی بەرگریی شارستانیی هەولێر لەبارەی رووداوەکەی کۆیەش ئاماژەی بەوە کرد، "بەداخەوە نزیک بە کاتی رووداوەکەی خەبات و دەوروبەری کاژێر ٠٦: ٠٠ ـی ئەمشەو دوو گەنج کە تەمەنیان ١٨ و ٢٢ ساڵن و برای یەکدین لەکاتی مەلەکردندا خنکاون. "  بە گوتەی رائید سەرکەوت، "دوو براکە خەڵکی گوندی کانی کوردەن لە سنووری کۆیە و تەرمی ئەوانیش نەدۆزراوەتەوە، تیمەکانی بەرگریی شارستانیی کۆیە سەرقاڵی گەڕانن بەدوای تەرمەکاندا. "  بەپێی ئامارەکانی بەرگریی شارستانیی هەولێر، ئەمە ١٢ یەمین کەسن کە لەم وەرزەدا لە سنووری پارێزگای هەولێر لە ئاودا خنکاون.   هاوکات هەر ئێوارەی ئەمڕۆ لە رووباری چەمێی سەر بە شێروان مەزن، گەنجێکی تەمەن ٢٢ ساڵان خنکا. بەپێی شایەتحاڵێکی رووداوەکە کە وێنەی کەسەکەیشی بۆ رووداو ناردووە، ئەو گەنجە دانیشتووی شارۆچکەی خەلیفان بووە.