وەین مارۆتۆ، گوتەبێژی هاوپەیمانیی نێودەوڵەتی دژی داعش لە تویتێکدا نووسیویەتی، "دەستگیرکردنی ئەم دواییەی شانەیەکی داعش لەلایەن دژە تیرۆری هەرێمی کوردستانی عێراقەوە پابەندبوونی هاوبەشە ئەمنییەکانمان لە هەرێمی کوردستان دووپاتدەکاتەوە بۆ پاراستنی سەلامەتیی کۆمەڵگەکان و دڵنیابوونەوە لەوەی چەتەکانی داعش خۆیان رێکناخەنەوە".   وەین مارۆتۆ لە بەشێکی دیکەی تویتەکەدا دەڵێت، ئەوان و هاوبەشەکانیان لە هەرێمی کوردستان و عێراق ئامانجی هاوبەشیان هەیە، ئەویش "سەقامگیریی هەرێمایەتی" و ئارامی و ئاسایشی عێراقە.   رۆژی سێشەممە ١٣ - ٧ - ٢٠٢١ ئەنجوومەنی ئاسایشی ھەرێمی کوردستان دانپێدانانی '' گرووپێکی مەترسیداری تیرۆریستانی داعشی بڵاوکردەوە کە بڕیاربوو پێش جەژنی قوربان چەند کردەوەیەکی تیرۆریستی لەنێو شاری ھەولێر ئەنجام بدەن. "   لە راگەیێندراوەکەدا هاتووە، لەلایەن (بەڕێوەبەرایەتی گشتیی دژەتیرۆری کوردستان)ـەوە "گرووپێکی تیرۆریستی" دەستگیرکران کە پیلانیان هەبووە پێش جەژنی قوربان لەنێو شاری هەولێر "چەند کردەوەیەکی تیرۆریستی ئەنجامبدەن و لە ئامانجەکانیان باڵەخانەی پارێزگای هەولێر و شوێنێک کە کەسانی بیانی تێدابێت هەبووە. "  ئەنجوومەنی ئاسایشی هەرێمی کوردستان ئاماژە بەوە دەدات کە ئەو گرووپە لە سەرەتای ئەمساڵەوە "لەلایەن ئەمنی عامی گرووپی تیرۆریستی داعش چالاک کراونەتەوە و فەرمانیان پێدراوە بۆ ئەوەی کردەوەی تیرۆریستی لە شاری هەولێر ئەنجامبدەن و ئەم گرووپە هەڵساون بە چاودێریکردن و وێنەگرتن و پیلان داڕشتنی چەند شوێنێک لە شاری هەولێر. "  بەپێی راگەیێندراوەکەی ئەنجوومەنی ئاسایشی هەرێمی کوردستان، "یەکێک لە شوێنەکان باڵەخانەی پارێزگای هەولێر بووە بۆ ئەوەی لە رێگەی چەند کەسێکی خۆکوژ کردەوە تیرۆریستیەکە جێبەجێ بکەن، بەڵام بە هەوڵ و چاوکراوەیی تیمەکانی بەڕێوەبەرایەتیی گشتیی دژەتیرۆر و بەڕێوەبەرایەتی ئاسایشی هەولێر توانراوە پێش ئەنجامدانی کردەوە تیرۆریستەییەکان ئەندامانی ئەو تۆڕە لەناو شاری هەولێر دەستگیربکرێن و پیلانەکەیان پووچەڵ بکرێتەوە. "  لە راگەیێندراوەکەدا دڵنیایی دراوەتە خەڵکی هەرێمی کوردستان کە " دژەتیرۆری کوردستان و هێزە ئەمنییەکان هەمیشە چاوکراوە و ئامادەن بۆ پاراستنی سەر و ماڵ و گیانی خەڵک و قەوارەی دەستووری هەرێمی کوردستان لە هەر هەڕەشە و مەترسییەک. "لە ڤیدیۆکەدا ڤیدیۆی ئۆپەراسیۆنی دەستگیرکردنی "گرووپە تیرۆریستییەکە" پیشاندەدرێت و دوای دەستگیرکردنیان قسە دەکەن.