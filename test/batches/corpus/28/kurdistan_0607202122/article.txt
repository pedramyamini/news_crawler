بەقسەى گەنجەکان بەڕێوەبەرى تەندروستیى دەربەندیخان رێگریی کردووە لە هاتنى پزیشکێکى ژنان و منداڵبوون بۆ دەربەندیخان. ئەم قسانەى گەنجەکان چەند رۆژێکی کەم پێش دەستگیرکردنیان بۆ رووداو ئاشکرایانکرد.   فەرمان عەبدولڕەحمان، سکاڵالێکراو گوتی "ئێمە گلەییەکەمان ئەوەبوون کە پزیشکێکى پسپۆڕى ژنان لە سلێمانییەوە گواستراوەتەوە شارەکە، بەڵام دکتۆ سازان ناردوویەتى بۆ سەیدسادق، چونکە دکتۆر سازان خۆى هەمان پسپۆڕى هەیە و نەیویستووە رکابەرى بۆ پەیدا ببێت. "  بەپێى زانیارییەکانى رووداو، سکاڵاکان لەسەر ٤٠ گەنج تۆمارکراون کە لە فەیسبووک، پۆست و کۆمێنتیان نووسیوە. تاوەکو ئێستا ٧ یان دەستگیراون و ئەوانی دیکەش فەرەمانى گرتنیان بۆ دەرچووە.  دڵشاد سۆڵەیى، سکاڵالەسەرلاکراو بە رووداوی راگەیاند "لە دەربەندیخان تەنیا دکتۆ سازان پزیشکى ژنان و منداڵبوونە، لە نەخۆشخانەى  حکومى هەفتەى یەک رۆژ دەوام دەکات، بەڵام لە نۆرینگەکەی خۆى رۆژى ١١ کاژێر دەوام دەکات، ئێمە بۆیە سکاڵامان لەو نەکردووەن چونکە گوتوومانە خەڵکى شارەکەیە. "  لەسەر ئەو بابەتە جگە لە روونکردنەوەیەک، بەڕێوەبەرى تەندروستیی دەربەندیخان ئامادەنییە قسە بۆ میدیاکان بکات، لە روونکردنەوەکەشدا سازان ئیبراهیم دەڵێت "دەیان کۆمێنت و وشەی نەشیاو و دوور لە ھەر بەھایەکی مرۆیی و کۆمەڵایەتی، جنێو و سوکایەتی و دەستبردن بۆ ژیانی تایبەت و کەسێتی رووبەڕوومان کراوەتەوە، بۆیە ئێمە بە مافی یاسایی و کەسێتی خۆمانی دەزانین پارێزگاری لەخۆمان و ژیانی تایبەتی و کەسیی خۆمان بکەین و یاسا بە پارێزەری خۆمان و ھەموو ئەوانە بزانین کە ناهەقی و زووڵمی ھاوشێوەیان دەکرێتە سەر. "  بەپێى یاسا، تۆمەتەکانى تۆڕە کۆمەڵایەتییەکانى وەک فەیسبووک، دەچنە خانەى ناوزڕاندن و بەپێى یاساى خراپبەکارهێنانى ئامێرەکانى پەیوەندیکردن مامەڵەیان لەگەڵ دەکرێت.  کۆساڵان حەمەموراد، پارێزەر دەڵێت "بەپێى ماددەى ٢ ى یاسای خراپ بەکارهێنانی تۆڕەکۆمەڵایەتییەکان، سزاکە دەستگیرکردنە کە لە شەش مانگ کەمتر نەبێت و لە ٥ ساڵیش زیاتر نەبێت، یان سزای ماددی لە ملیۆنێک کەمتر نەبێت و لە ٥ ملیۆنیش زیاتر نەبێت. "  دواى ئەو دەستگیرکردنانە، لە تۆڕەکۆمەڵایەتییەکان کاردانەوەکان زیاتر بوون، هەندێکیان لەبەرژەوەندى سکاڵاکار، قسەى رەق و رەخنەى تووند بڵاودەکەنەوە و  بەشێکى دیکەش بەرگرى لە گەنجەکان دەکەن و هەڕەى خۆپیشاندان و ناڕەزایی جەماوەریى دەکەن.