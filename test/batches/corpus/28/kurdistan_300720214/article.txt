کۆچی ئەفغانییەکان لە رێگەی ئێرانەوە بۆ تورکیا بەردەوامە. رۆژی پێنجشەممە ٢٩ی تەمموزی ٢٠٢١ لە سنووریی شارۆچکەی وەستان لە پارێزگای وان، کە بە دووریی ١٣٤ کیلۆمەتر لە سنووری نێوان باکوور و رۆژهەڵاتی کوردستان هەڵکەوتووە، ژمارەیەک کۆچبەری نایاسایی دەستبەسەرکران، کە ٦٣ یان ئەفغانی بوون.   لەلایەکی دیکەوە هەر لە پارێزگای وان، لە رووداوێکی هاتووچۆدا ئۆتۆمبێلێکی سەربازیی وەرگەڕا، کە ژمارەیەک کۆچبەری دەگواستەوە و بەو هۆیەوە سێ کۆچبەر گیانیان لەدەستدا و چواری دیکەش برینداربوون، هەر لە رووداوەکەدا دوو سەربازی سوپای تورکیاش برینداربوون.  بەگوێرەی سەرچاوە لۆکاڵییەکانی هەواڵ، کۆچبەرەکان دوای ئەوەی رۆژی چوارشەممە ٢٨ی تەمموزی ٢٠٢١ لەلایەن سەربازانی سوپای تورکیا لەسەر سنوور دەستبەسەرکراون، لە کاتی گواستنەوەیاندا بۆ بنکەیەکی سەربازی لە سنووری شارۆچکەی چاڵدران تووشی روودای هاتووچۆ بوونە.    دوای رووداوەکە بریندارەکان گوازراونەتەوە بۆ نەخۆشخانەی چاڵدێران و تەرمی سێ کۆچبەرەکەش رەوانەی بەشی هەڵگرتنی مردووان کراون.   سەرچاوە فەرمییەکانی تورکیا تاوەکو ئێستا لەبارەی ئەو رووداوەوە هیچ روونکردنەوەیەکیان بڵاونەکرووەتەوە.