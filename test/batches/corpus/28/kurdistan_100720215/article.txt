سوارە ئەکرەم، قائیمقامی قەزای چۆمان بە تۆڕی میدیایی رووداوی راگەیاند: لەلایەن ژمارەیەک گەشتیارەوە دەستکاریی قوفڵەکانی بۆری سەرەکیی ئاوی پرژە کراوە کە سەرچاوەی ئاوی خواردنەوەی قەزای چۆمان و نۆ گوندی ناوچەکەیە و بەهۆشیەوە لە کاژێر ١١ شەوی رابردووەوە ئاو ناگاتە خەزانەکان و ناتوانرێت ئاو بە ماڵان بدرێت.  قائیمقامی چۆمان راشیگەیاند: لەلایەن فەرمانگەی ئاوی چۆمانەوە لە کاژێر حەوتی بەیانی ئەمڕۆ شەممە تیمێکی چاککردنەوە چوونەتە پرژە و تاوەکو ئێوارەی ئەمڕۆ کێشەکە چارەسەر دەکەن و ئاو دەگاتەوە ماڵان.  پرژە بە دووری ١٢ کیلۆمەتر دەکەوێتە باکووری رۆژهەڵاتی قەزای چۆمان، لە ساڵی ٢٠٠٦ لەلایەن تیمێکی ئەندازیاری ئەمریکاوە پرۆژەی ئاوی خواردنەوەی چۆمانی لێ راکێشراو بێ تەزووی کارەبا بە شێوەی ٢٤ کاژێری ئاو دەداتە چۆمان و گوندەکانی دەوروبەری.