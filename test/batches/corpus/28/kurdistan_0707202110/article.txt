بەپێی یاداشتی پەرلەمانتارەکان کە کۆپییەکی بۆ رووداو نێردراوە، ئەو پەرلەمانتارانە داوای ئەوە دەکەن کە درێژە بە گفتوگۆکانی دانیشتنی ٢٨ - ٠٦ - ٢٠٢١ بدرێت کە ١٨ کاژێری خایاند، بەڵام بەشێک لە پەرلەمانتارەکان گلەیی ئەوە دەکەن کە هیچ ئەنجامێکی نەبووە.  پەرلەمانتارەکان کە ناو و واژۆی خۆیان لە خوارەوەی نووسراوەکە کردووە دەڵێن، لە دانیشتنەکە بڕگەیەک زیادبکرێت "بەمەبەستی بە نایاسایی ناساندنی لێبڕینی مووچە و کۆتاییهێنان بە لێبڕینی ٢١ % ـی مووچەی فەرمانبەران و پابەندکردنی حکومەت بە گەڕاندنەوەی تەواوی داهاتەکان بۆ خەزێنەی گشتی و دابەشکردنی مووچە بەپێی یاسا".  رۆژی ٢٨ - ٠٦ - ٢٠٢١ ژمارەیەک وەزیر و بەرپرسی حکومەت لەبارەی خستنەڕوو و گفتوگۆکردن بۆ چۆنێتیی پڕکردنەوەی کورتهێنانی مووچە و هۆکارەکانی جێبەجێنەبوونی یاسای چاکسازی و یاسای بودجەی عێراق و کەموکوڕی خاڵە سنوورییەکان و داهاتی نەوت و داهاتی ناوخۆ بەشداری دانیشتنێکی پەرلەمانی کوردستانیان کرد و لێبڕینی مووچە بووە تەوەری سەرەکیی دانیشتنەکەی پەرلەمان و چەندین پرسیار لەلایەن ئەندامانی پەرلەمانەوە ئاراستەی شاندی حکومەت کران.     تیمی حکومەت لە کۆبوونەوەکە بریتیبوون لە ئاوات شێخ جەناب، وەزیری دارایی و كاروبارى ئابوورى، کەمال ئەتروشی، وەزیری سامانە سرووشتییەکان، خالید شوانی، وەزیری هەرێم بۆ کاروباری بەغدا، د. ڤالا فەرید، وەزیری هەرێم بۆ کاروباری پەرلەمان، د. ئومێد سه‌باح، سه‌رۆكی دیوانی ئه‌نجوومه‌نی وه‌زیران، د. ئامانج ره‌حیم، سكرتێری ئه‌نجوومه‌نی وه‌زیران و عه‌بدولحه‌كیم خه‌سره‌و، بەرپرسی فەرمانگەی هەماهەنگی و بەدواداچوون بوون.      دوای زیاتر لە ١٨ کاژێر کۆبوونەوە و گفتوگۆی پەرلەمانتاران و وەزیرەکانی حکومەت، کۆبوونەوەی پەرلەمانی کوردستان بەبێ هیچ بڕیارێک کۆتاییهات.