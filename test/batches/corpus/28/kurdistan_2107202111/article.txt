بەڕێوەبەرایەتیی پۆلیسی راپەڕین لە راگەیێندراوێکدا ئاماژەی بەوەکردووە، کاژێر ١١: ٣٠ شەوی رابردوو هێزەکانمان لە بنکەی پۆلیسی کێوەڕەش ئاگادارکرانەوە لە رووداوێکی شەڕکردن لە شاری رانیە لە نزیك قوتابخانەی رەوەند، لە ئەنجامی شەڕەکەدا پێنچ کەس برینداربوون.  لە راگەیێندراوەکەدا هاتووە "لە لایەنی یەکەمی شەڕەکەدا کە ژمارەیان چوار کەس بووە و تەنیا یەک کەس برینداربووە بەناوی (ز، ح، س) لەدایکبووی ساڵی ٢٠٠٠ کە پیشە کاسب بووە، دوای ئەوەی بە برینداری گەیێندرایە نەخۆشخانەی گشتیی رانیە و چارەسەری پێویستی بۆ کرا، بە گوتەی خۆی "لە لایەن چوارکەس لە لایەنی دووەمی شەڕەکە بە چەقۆ هێرشی کراوەتەسەر و بریندار کراوە".  لە لایەنی دووەمی شەڕەکەدا کە ئەوانیش ژمارەیان چوار کەس بووە و هەرچواریان برینداربوون بەناوەکانی (ئـ، ع، ط) لەدایکبووی ساڵی ٢٠٠٢ پیشە کاسب، (ش، ع، أ) لەدایکبووی ساڵی ٢٠٠٣ پیشە کاسب، (د، خ، و) لەدایکبووی ساڵی ٢٠٠٢ پیشە کاسب، (م، أ، خ) لەدایکبووی ساڵی ٢٠٠٤ پیشە کاسب. پۆلیسی راپەڕين دەڵێت، "دوای ئەوەی چارەسەری پێویستیان بۆ کراوە لە نەخۆشخانە، بە گوتەی خۆیان "لەلایەن هەر چوار کەسی لایەنی یەکەمی شەڕەکە هێرشیان کراوەتە سەر و بە چەقۆ و دەمانچە بریندارکراون. "  لە راگەیێندراوەکەی پۆلیسی ئیدارەی راپەڕیندا ئاماژە بەوەکراوە، سێ کەسەکەی دیکەی لایەنی یەکەمی شەڕەکە پێش گەیشتنی هێزەکان بۆ شوێنی رووداوەکە هەڵاتوون و پۆلیس لە هەوڵی دەستگیرکرندیاندایە.  لەبارەی بریندارەکانیشەوە هاتووە، "ئێستا سەرجەم برینداران لەژێر چاودێریی پزیشکدان لە نەخۆشخانەی گشتیی رانیە و پاش گەیشتنیان بۆ نەخۆشخانە دەرکەوت کە شوێنەواری چەقۆ و گوللە بەسەر جەستەی پێنج بریندارەکانەوە هەیە".  بە گوێرەی لێکۆڵینەوە سەرەتاییەکانی پۆلیس، دەرکەوتووە کە هۆکاری شەڕەکە لەسەر دەمەقاڵێی نێوان هەردوو لایەنی شەڕەکە بووە. پەڕاوی لێکۆڵینەوە بۆ رووداوەکە کراوەتەوە و دادوەر بڕیاریدا بە راگرتنی تۆمەتباران بە پێی ماددەی ٤١٣ لە یاسای سزادانی عێراقی و لێکۆڵینەوە لە رووداوەکە بەردەوامە.