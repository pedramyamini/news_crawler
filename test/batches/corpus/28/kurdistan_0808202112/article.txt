ئەمڕۆ یەکشەممە ٠٨ - ٠٨ - ٢٠٢١، ژمارەیەک کەسوکاری کۆچبەران بێسەروشوێنبووەکانی رووداوەکەی ٢٢ی تەممووز، سەردانی فەرمانگەی پەیوەندییەکانی دەرەوەیان کرد. یەکێک لە کەسوکاری ئەو بێسەروشوێنبووانە قسەی بۆ رۆژنامەڤانان کرد و گوتی: "داوا دەکەین بەدواداچوونێکی جیددیمان بۆ بکەن، گرنگ ئەوەیە چارەنووسی رۆڵەکانمان بەدیار بکەوێت چ زیندوو بن یان مردوو، ئەگەر لە شوێنێکیش دەستگیرکرابن بەڵگەیەکی فەرمیمان بدەنێ و دڵمان خۆش بکەن. ئەوانەی رزگاریش بوون و خواستی گەڕانەوەیان هەیە کارئاسانیان بۆ بکرێت و بگەڕێنەوە".  هاوکات هەڵگورد ساڵەیی، راوێژکار لە فەرمانگەی پەیوەندییەکانی دەرەوەی حکومەتی هەرێمی کوردستان قسەی بۆ رۆژنامەڤانان کرد و رایگەیاند: "ئێمە هەر لە سەرەتاوە هەوڵەکانی خۆمان خستووەتەگەڕ بۆ ئەوەی سۆراخی ئەو کۆچبەرانە بە شێوەیەکی فەرمی وەربگرین، ئەمڕۆش بۆ خێزانی ئەو کۆچبەرانە دووپاتمان کردەوە کە فەرمانگەی پەیوەندییەکانی دەرەوە لە رێگەی کەناڵە فەرمییەکانەوە لە هەوڵەکانی بەردەوام دەبێت تا دەگەینە ئەنجامێکی یەکلاکەرەوە، هەم لەگەڵ حکومەتی تورکیا و هەم حکومەتی یۆنان پەیوەندیی بەردەواممان هەیە تاوەکو ئەمڕۆش لە پەیوەندیدابووین لەگەڵیان، داوا دەکەین ئەوانیش بە شێوەیەکی فەرمی وەڵام بدەنەوە".  بە گوتەی هەڵگورد ساڵەیی، "لەگەڵ رێکخراوە نێودەوڵەتییەکان و نەتەوەیەکگرتووەکان رێگەی دیکەمان گرتووەتەبەر بۆ سۆراخی ئەو کۆچبەرانە".  هەڵگورد ساڵەیی ئاماژەی بە پرسی کۆچبەران لە لیتوانیاش کرد و گوتی: "بە هەمان شێوە فەرمانگەی پەیوەندییەکانی دەرەوە لەگەڵ وەزارەتی دەرەوەی حکومەتی فیدراڵ لەسەر پرسی کۆچبەران لە لیتوانیا لەسەر هێڵین بۆ ئەوەی بتوانین ئاسانکاری بکەین بۆ ئەوانەی خواستی گەڕانەوەیان هەیە، بۆ ئەوانەشی لە دەریا رزگاریان بووە و خواستی گەڕانەوەیان، بەڵێنی ئەوەمان پێدان کار لەسەر ئەوە دەکەین ئەوانەی رزگاریان بووە بیانگەڕێنینەوە نێو کەسوکاریان".  ٢٢ی مانگی رابردوو یەختێکی کۆچبەران بە ٤٥ سەرنشینەوە لە نزیک دوورگەی کریتی یۆنان ژێرئاو کەوت، ژمارەیەک لە کۆچبەران چارەنووسیان دەرکەوت و رزگارکران، بەڵام ٩ کۆچبەری کورد بێسەروشوێن بوون.