لە رێوڕەسمی کردنەوە کوتاڵفرۆشییەکەدا ژمارەیەک کچ بەشدارییان کردووە، خۆیان رازاندووەتەوە، مەیکئەپیان کردووە و سەرپۆش و لەچکیان بەکارنەهێناوە. لە گرتە ڤیدیۆییەکدا کە لەو رێوڕەسمە بڵاوبووەتەوە، کەسێک ئەو کچانە وەکو مۆدیل دەناسێنێت.  ئەکبەر تایوغ، بەرپرسی پەیوەندییەکانی دادی پارێزگای ورمێ، رێوڕەسمەکە بە "نائەخلاقی" و "کەڵک وەرگرتن لە پڕوپاگەندەی دژی رێوشوێنە باوەکان" لە قەڵەم دەدات و دەڵێت "هاوکات لەگەڵ ئاگاداربوون لەو بابەتە، بەدواداچوونی بۆ کراوە".  بە گوتەی بەرپرسی پەیوەندییەکانی دادی پارێزگای ورمێ، کوتاڵفرۆشییەکە داخراوە، "خاوەنەکەی رادەستی دادگا کراوە و ئەوانەش کە دەستیان تێیدا بووە رێوشوێنی یاسایی بەرامبەریان گیراوەتەبەر".  پۆلیسی کرماشانیش مانگی کانوونی یەکەمی ٢٠٢٠ کچێکی لەسەر بەشداریکردن لە کلیپێکی گۆرانی و دوو کچیشی لەسەر ریکلام بۆ دووکانێکی جلوبەرگی فرۆشی دەستبەسەر کرد.  ئەو کاتیش پۆلیسی کرماشان ئەو کلیپەی بە لادان لە "نۆرمە کۆمەڵایەتییەکان و نائەخلاقی" لە قەڵەمدا و گوتی "تەحەمولی ئەو جۆرە هەڵسوکەوتانە ناکات".  لە شاری کرماشان کچێک لەسەر ئەوەی لە تەکیەیەکدا کلیپی کردووە دەستبەسەرکرا. دوو کچی دیکەش لەسەر ریکلام بۆ پێشانگایەکی فرۆشتنی جلوبەرگ گیراون، پۆلیسی کرماشان گوتی "ئەوانە حیجابیان نەپاراستووە".  لە کلیپەکەدا تەکیەی موعاون و موڵکی کرماشان، کە شوێنێکی ئایینییە، دەرکەوتبوون، کەچی دواتر دەرکەوت کلیپەکە ساڵی ٢٠١٦ دروستکرابوو، کچەکە لەو تەکیەیەشدا نەبووە و تەنیا مۆنتاژ بووە، بەڵام پۆلیس قەناعەتی بەوە نەهێنا، بۆیە کچەکە و وێنەگرەکە دەستبەسەرکران.  تەکیەی موعاون و موڵک ١٢٠ ساڵ لەمەوبەر و لە سەردەمی پاشایەتیی قاجارەکان دروستکراوە، شوێنێکە بۆ ماتەمگێڕانی ئیمام حوسێن، سێهەمین ئیمامی شیعەکان.  پێش ئەو ریکلامەش دوو کچ کە لە شەقامی کەسرای کرماشان کلیپیان بۆ فرۆشگەیەکی جلوبەرگ کرد و لە تۆڕە کۆمەڵایەتییەکان بڵاوببوەوە، رۆژی ٦ی کانوونی یەکەمی ٢٠٢٠ لەگەڵ دوو وێنەگری ریکلامەکەی گیران، پۆلیس ئەو دووکانە و وێنەگرییەکەشی داخست.