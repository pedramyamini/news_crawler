ئەمڕۆ چوارشەممە، ٢٨ی تەمموزی ٢٠٢١، هەڵگورد نەجیب، قایمقامی قەزای سۆران، لەبارەی هەنگاوەکانی دەستپێکی بڕیاری ئەنجوومەنی وەزیرانی هەرێمی کوردستان بۆ بە ئیدارەکردنی قەزاکانی زاخۆ و سۆران بە تۆڕی میدیایی رووداوی راگەیاند: "یەکەم هەنگاو بریتی دەبێت لە دامەزراندنی بەڕێوەبەرایەتییەکان، بەشێک لە فەرمانگەکانی حکومەت دەکرێنە بەڕێوەبەرایەتی و ئەمەش هەنگاوی یەکەمە بۆ جێبەجێکردنی بڕیارەکەی ئەمڕۆی ئەنجوومەنی وەزیران".  بە گوتەی قایمقامی سۆران ٥٦ بەڕێوەبەرایەتی و فەرمانگە و بنکە لە سۆران هەیە، لەو ژمارەیە ١٦ یان بەڕێوەبەرایەتین، ٤٠ یان بنکە و فەرمانگەن و دوای بڕیارەکەی ئەنجوومەنی وەزیران بەشێکیان کە نزیکەی ٢٠ فەرمانگە و بنکە دەبن، دەکرێنە بەڕێوەبەرایەتی، ئەوەش لەپێناو راییکردنی کارەکانی هاونیشتیمانییان".  هەروەها ئاماژەی بۆ ئەوەشکرد بڕیارەکەی حکومەت دەسەڵاتەکانی فەرمانگە و بەڕێوەبەرایەتییەکانیش زیاددەکات، لەوانە یەکەی ژمێرییان بۆ دروستدەکرێت.  باسی لەوەشکرد کە لە رووی ئابووری و کارگێڕییەوە بڕیاری بە ئیدارەکردنی سۆران و زاخۆ کاریگەریی لەسەر بووژانەوەی ناوچەکە و زیادبوونی خزمەتگوزارییەکان و پڕۆژەکان دەبێت.  هەڵگورد نەجیب، قایمقامی سۆران  روونیشیکردەوە: "پێشتر لێژنەیەکی حکومی دروستکرابوو بۆ لێکۆڵینەوە لە سەرجەم لایەنەکان لە رووی لۆجیستی و توانای مرۆیی و ئابووری و کۆمەڵێک فاکتەری دیکە بەمەبەستی کردنی سۆران و زاخۆ بە ئیدارەی سەربەخۆ، لەو لێژنەیە لێکۆڵینەوەمان لەوەشکرد کە لەکاتی بڕیارەکە و دوای بڕیارەکەش چی پێویستە بکرێت".  هەر ئەمڕۆ ئەنجوومەنی وەزیران، وەزارەتی ناوخۆ و وەزارەتە پەیوەندیدارەکانی دیکەی راسپارد کە رێکاری یاسایی و کارگێڕی پێویست بگرنەبەر بۆ جێبەجێکردنی بڕیارەکەی ئەنجوومەنی وەزیران.  موشیر محەممەد بەشیر، قایمقامی زاخۆ بە تۆڕی میدیایی رووداوی رایگەیاند: "لە زاخۆ ٥٤ فەرمانگە و بەڕێوبەرایەتی و بنکە و نووسینگەی حکومەت هەن، لەوانە ئێستا ٢٠ یان بەڕێوەبەرایەتیین و ٣٤ یان بنکە و نووسینگە و فەرمانگەن، بۆیە لەگەڵ بڕیارەکەی حکومەت بۆ بە ئیدارەکردنی زاخۆ، ژمارەیەک لەو فەرمانگە و بنکانە دەبنە بەڕێوەبەرایەتی  کە ژمارەیان لە سەروو ١٠ فەرمانگەوەن".  قایمقامی زاخۆ  گوتیشی: "بڕیاری بە ئیدارەکردنی زاخۆ کاریگەریی دەبێت لەسەر گەشەسەندنی قەزاکە و بۆ لەمەودوا شۆڕکردنەوەی دەسەڵاتەکان زیاتر دەبێت و لە رووی کارگێڕی و ئاسانکاریش بۆ خەڵک لە مامەڵە و هاتووچۆی فەرمانگەکانیشەوە زیاتر دەبێت".  قەزای زاخۆ ژمارەی دانیشتووانەکەی زیاتر لە ٣٠٠ هەزار کەس دەبێت، پێکدێت لە ناوەندی قەزا و ناحیەکانی رزگاری و دەرکار و باتیفا، قەزای سۆرانیش ژمارەی دانیشتووانی نزیکەی ١٧٥ هەزار کەس دەبێت و لە ناوەندی قەزا و ناحیەکانی خەلیفان و دیانا و سیدەکان پێکدێت.  هەرێمی کوردستان لەرووی کارگێڕییەوە لە پارێزگاکانی هەولێر، سلێمانی، دهۆک، هەڵەبجە، لەگەڵ ئیدارەکانی گەرمیان و راپەڕین پێکدێت.  ئەنجومەنی وەزیرانی هەرێمی کوردستان لە کۆبوونەوەی ژمارە ١٠٨٤ رۆژی ٢ی ئایاری ٢٠١١ بڕیاری دروستكردنی ئیدارەی سەربەخۆی راپەرین و هەڵەبجە و سۆران و زاخۆی پەسەندکرد. دواتر هەڵەبجە کرایە پارێزگا.  ئەنجوومەنی وه‌زیرانی هه‌رێمی كوردستان به بڕیارێك له رۆژی ٦ی ئابی ٢٠٠٦ ئیداره‌ی گه‌رمیانی پێكهێنا  سەنتەرەکەی قه‌زای كه‌لارە.  سەرۆكی هەرێمی کوردستان بە نووسراوی ژمارە ١٦٥٠ لە رۆژی ٥ی ئاداری ٢٠١٢ سەرپەرشتیاری بۆ ئیدارەی راپەڕین دەستنیشانکرد.