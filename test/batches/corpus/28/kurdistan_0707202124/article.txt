حەمەی حەمەسەعید، وەزیری رۆشنبیری و لاوانی حکومەتی هەرێمی کوردستان لە نووسراوەکەیدا ئاماژە بەوە دەکات، لە ساڵی خوێندنی ٢٠١٦ - ٢٠١٧ ەوە ئەنجوومەنی وەزارەتی خوێندنی باڵا و توێژینەوەی زانستی بڕیاریداوە ئەو خوێندکارانەی قۆناخی ١٢ی ئامادەیی کە لە کۆلێژەکانی پزیشکی، ئەندازیاری و زانستی وەردەگیرێن و نمرەی وانەی کوردییان کەمە و دەبێتەهۆی کەمکردنەوەی کۆنمرەیان، دەتوانن لەسەر داوای خۆیان نمرەی زمانی کوردییان بۆ هەژمار نەکرێت و ئەوەش بە مانای بە کەم زانین و فەرامۆشکردن و پەراوێزخستنی زمانی کوردی دێت.   حەمەی حەمەسەعید لە بەشێکی دیکەی نووسراوەکەیدا دەنووسێت، " لە سۆنگەی ئەوەی کە بڕگەی دووەمی ماددەی دووەمی یاسای وەزارەتی رۆشنبیری و لاوان جەختی لە بایەخدان بە زمانی کوردی و زمانی نەتەوەکانی دیکەی هەرێم و بەرجەستەکردنی گیانی هاووڵاتیبوونی کوردستانی و کرانەوە بەرەو چاوگەکانی کولتووری جیهانی کردووەتەوە، داوا لە بەڕێزتان دەکەین لە پێناو بەرزڕاگرتنی زمانی پیرۆزی کوردی و پاراستنی ناسنامەی نەتەوەییمان، بەو بڕيارەی وەزارەتی خوێندنی باڵا و توێژینەوەی زانستیدا بچنەوە و وانەی زمانی کوردی، هاوشانی وانەکانی دیکە هەژمار بکرێت و پەراوێز نەخرێت".   وەزیری رۆشنبیری حکومەتی هەرێمی کوردستان یاداشتی ژمارەیەک مامۆستایشی لەگەڵ نووسراوەکەیدا هاوپێچ کردووە و رەوانەی سەرۆکایەتیی ئەنجوومەنی وەزیرانی هەرێمی کوردستانی کردووە.