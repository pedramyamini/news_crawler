عەمید شوان محەممەد، بەڕێوەبەری پۆلیسی دارستان و ژینگەی گەرمیان بە تۆڕی میدیایی رووداوی راگەیاند، "هەر کەسێک تۆمەتباربێت بە لەنێوبردنی ئەو ماسییانەی قادرکەرەم، لێپرسینەوەی لەگەڵدا دەکرێت و سزادەدرێت".  رۆژی پێنجشەممە، ١ی تەممووزی ٢٠٢١ و بەپێی ئەو وێنانەی بۆ تۆڕی میدیایی رووداو نێردراون، ژمارەیەکی زۆری ماسی لە چەمێکی شارۆچکەی قادرکەرەمی سەر بە چەمچەماڵ بە مردوویی دەبیندرێن.  مەعرووف مەجید، بەرپرسی رێكخراوی ئاینده بۆ پاراستنی ژینگه بە تۆڕی میدیایی رووداوی گوت، ئەو شوێنەی ماسییەکانی تێدا دەبیندرێت گۆمێکی چەمی رۆخانەی شارۆچکەی قادرکەرەمە لە قەزای چەمچەماڵ و بەهۆی رووداوەکەوە چوار تۆن ماسی لەنێوچوون کە ماسیی گەورەیان تێدایە لەنێوان ٢٠ بۆ ٢٥ کیلۆگرام دەبن، رووداوەکەشی بە "قڕکردنی ماسی" ناوبرد.  بەرپرسی ئەو رێکخراوە ژینگەییە ئاماژەی بەوەش کرد، "لەنێوچوونی ماسییەکان بەهۆی ئەوە بووە کە چەند کەسێک دیتۆڵیان کردووەتە نێو ئاوەکە؛ ئەو ماددەیە بووەتە هۆی لەنێوبردنی ئەو ژمارە زۆرەی ماسی".     مەعرووف مەجید ئەوەشی خستەڕوو، "دەبێت ئەو کەسانەی بەرپرسن لە رووداوەکە، دادگایی بکرێن، ئەگەرچی لە هەرێمی کوردستان لەئاست پێشێلکارییە ژینگەییەکاندا هێشتا یاساکان وەکو خۆیان جێبەجێ ناکرێن".