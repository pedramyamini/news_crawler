ئەمڕۆ دووشەممە ٠٢ - ٠٨ - ٢٠٢١ هۆگر عەزیز، گوتەبێژی پۆلیسی هەولێر بۆ کەناڵەکانی راگەیاند دواو گوتی: "دوای ئەوەی چەند سکاڵایەک لەلایەن هاونیشتمانیانی شاری هەولێرەوە لەسەر چەند باندێک تۆمارکرا، کە کاریان لێسەندنی پارە بووە بە شێوازی رێگری. هێزەکانی بەڕێوەبەرایەتیی پۆلیسی پارێزگای هەولێر بەدواداچوونێکی چڕی بۆ چاودێریکردنی ئەو کەسانە دەستپێکرد کە بە ئۆتۆمبێلی بێ تابلۆ هەڵدەستان بە ئەنجامدانی ئەو تاوانە، دوای مانگێک توانرا باندەکە دەستگیر بکرێن".  بە گوتەی هۆگر عەزیز، باندەکە لە ٣ کەس پێکهاتوون، کاریان خستنەڕووی دۆلاری لیبی بووە لە بەرامبەر بڕێک پارە لەڕێگەی پەیج و ئەکاونتەکان لە تۆڕە کۆمەڵایەتییەکان، "کڕیارەکانیان بانگهێشتی شەقامەکانی ١٢٠ مەتری و ١٥٠ مەتری کردووە، کاتێک چوونەتە لای ئەو باندە، ئەوانیش بە هێزی چەک پارەکانیان لێسەندوون".  گوتەبێژی پۆلیسی هەولێر ئاماژە بەوە دەدات، ئەو باندە چەند جارێک ئەو تاوانەیان ئەنجامداوە، "تاوەکو ئێستا دانیان بە ٤ تاوان داناوە. کارێکی دیکەی ئەو باندە خستنەڕووی ئۆتۆمبێل بووە بە هەمان شێوەیە لە پەیجەکان بە کەمتر لە نرخی خۆی، کاتێکیش کڕیارەکە دەچوو ئۆتۆمبێلەکە بکڕێت، دەیانبردە شوێنێک و بە زەبری چەک پارەکەیان لێ دەسەند و لەویش کەسەکەیان جێدەهێشت، تاوەکو ئێستاش دانیان ناوە بەوەی ٣٠ هەزار دۆلاری ئەمریکیان لە خەڵک سەندووە لەگەڵ دوو ئۆتۆمبێل. "  هۆگر عەزیز ئاماژە بەوەش دەدات، ئێستا ئەو کەسانە بە بەپێی "ماددە ٤٤٢ لە یاسای سزادانی عێراقی بەندن، داوا دەکەین ماددەکانیان سووک نەکرێت و پاش ماوەیەک ئازاد بکرێن، چونکە ئەندام هەیە لەنێو ئەو باندە پێشینەی تاوانی هەبووە و سێ جاری دیکە لەلایەن پۆلیسەوە دەستگیرکراوە، بەڵام ماددەکەی سووککراوەو ئازاد کراوە".  گوتەبێژی پۆلیسی هەولێر ئاماژە بەوەش دەدات، تاوەکو ئێستا ئەمە "چوارەمین باندە لەلایەن هێزەکانی بەڕێوەبەرایەتیی پۆلیسی پارێزگای هەولێر لەسەر هەڵخەڵەتاندنی خەڵکی بە دۆلاری لیبی دەستگیر دەکرێن".  هۆگر عەزیز تکا لە هاونیشتمانیانی شاری هەولێر دەکات، "لەڕێگەی پەیج و ئەکاونتەکانەوە هەڵنەخەڵەتێن و دۆلاری لیبی بە هیچ شێوەیەک لە کوردستان بوونی نییە، تاوەکو ئێستا یەک دۆلاری نەبیندراوە".  گوتەبێژی پۆلیسی هەولێر داوا لەو هاونیشتمانیانەش دەکات کە فێڵیان لێکراوە یاخود پارەیان لێسەندراوە، "ئەگەر شێوە و رووخساری کەسەکان دەناسنەوە، با سەردانی بەڕێوەبەرایەتیی پۆلیسی پارێزگای هەولێر بکەن بۆ ئەوەی سکاڵای یاساییان لەسەر تۆمار بکەن".