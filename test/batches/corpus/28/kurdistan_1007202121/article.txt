گەڕەکەکە لە باشووری شارەکەیە و عەرەبنشینە، لەوێ رەزامەندی زۆر لەسەر کارەکانی ئیدارەی شارەکە هەیە. رووداو قسەی لەگەڵ چەند کەسێکی گەڕەکەکە کردووە و ئەوان وادەڵێن.  حاتم عومەر، شۆفێری تاکسییە و دەڵێت، "رازین، چونکە گەڕەکەکەمان جوان بووە، نەک تەنیا ئێرە هەموو ناوچەکان ئیشی باشیان بۆ کراوە و جوان بوونە. ئێستا سوپاس بۆ خودا پارێزگار کار دەکات و گەڕەکەکان جوان بوونە، زۆر باشترە لە رابردوو. "  لە گەڕەکی ئازادیی هەمان شاریش، پرۆژەیەک زیاتر لە دوو ساڵە راگیراوە، پێشتر شەقامێکی قیرتاوکراو هەبوو، ئەوەش تێکدرا و پرۆژەکەی دیکە هەر جێبەجێنەکرا. خەڵکی ئەو گەڕەکە هەراسانی دەستی ئەو دۆخەن، سکاڵا لە کارەکانی ئیدارەی کەرکووک دەکەن و بڕوایان وایە تەواونەکردنی پرۆژەکە پەیوەستە بەوەی گەڕەکەکە کوردییە.  محەممەد عەبدولڕەحمان، دووکاندارە و ئاماژە بەوە دەکات، "ئەم گەڕەکە فەرامۆشکراوە، ئەگینا ٤٠٠ مەتر هیچی تیابەسەر نییە، ئەگەر کوردین کەرکووکین و عێراقین، جیاوازی کورد و عەرەب و تورکمان چییە خەڵک ئەم شارەین، ئەگەر جیاکاری نەبێت ئەمە چییە بایی چەنێکە، تەنیا ٤٠٠ مەترە. "  بودجەی ئەمساڵی پارێزگای کەرکووک ٢٨٤ ملیار دینارە، ٥٠ % ـی بودجەکە بۆ پرۆژەکانی ساڵی رابردوو تەرخانکراوەتەوە، زیاتر لە ٤٠ % ـی ئەوەی ماوەتەوە بۆ پرۆژەکانی سنووری حەویجە دانراوە، بە گوتەی پارێزگاری بەوەکالەت، ١٦٥ پرۆژە لە حەویجە و قەزا و ناحییەکانی جێبەجێدەکرێن.  ئیدارەی پارێزگاکە نایشارنەوە پرۆژەی زیاتر بۆ باشووری کەرکووک جێبەجێدەکەن، ئەوەش بە بیانوی وێرانبوونی ناوچەکە لە شەڕی داعشدا.   عەلی حەمادی، یاریدەدەری پارێزگاری کەرکووک بە تۆڕی میدیایی رووداوی راگەیاند، "بەڵێ پشکی زیاتر بۆ ناوچە ئازادکراوەکان دانراوە، هەروەها بودجەی سندووقی ئاوەدانکردنەوەی ناوچە وێرانبووەکان هەیە بەهۆی زیانی زۆر و وێرانبوونیانەوە، بەڵام لەنێو شاری کەرکووک بە یەکسانی پرۆژە کراوە. "  لەسەر کۆی مەلەفی گەندەڵی و جیاکاری لە مامەڵەی لەگەڵ پێکهاتەکان نوێنەرانی کەرکووک ٦٢ مەلەفیان لەسەر ئیدارەی کەرکووک هەڵداوەتەوە.  جەمال شکور، نوێنەری کەرکووک لە پەرلەمانی عێراق رایگەیاند، "ئیدارەی کەرکووک پێشێلکاری زۆرە و گەندەڵی هەیە، جیاکاری دەکات، ئێمە هەموو ئەمانەمان داوەتە حکومەتی عێراق، تاوەکو ئێستا ٦٢ مەلەفی گەندەڵیمان تۆمارکردووە و داومانەتە ئەو لایەنانە. "  لەدوای دەستبەکاربوونی راکان جبووری وەک پارێزگاری کەرکووک، کورد ١٢٧ پۆست و بەرپرسیارێتی لەنێو فەرمانگە حکومییەکان لەدەستداوە و دەسەڵاتی کورد بە تەواوی کەمکراوەتەوە.