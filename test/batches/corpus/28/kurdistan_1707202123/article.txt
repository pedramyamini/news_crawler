بڕیارەکەی یەکێتیی خاڵی یەکەمی کۆنووسی کۆبوونەوەی مەکتەبی سیاسییە کە لە رۆژی ١٥ - ٧ - ٢٠٢١ لەبارەی کێشەی هاوسەرۆکانەوە بەڕێوەچوو و لە بڕیارەکەدا هاتووە کە "لەلایەن سەرجەم ئەندامانی مەکتەبی سیاسییەوە" پەسندکراوە.  ئەرک و دەسەڵاتەکانی هاوسەرۆک لە مادەی ٣٧ پەیڕەوی پەسندکراوی کۆنگرەی چوارەمی یەکێتی دیاریکراوە کە لە ١٣ خاڵ پیکهاتوون و بەمشێوەیەن:  - بەرپرسیارە لە جێبەجێکردنی بڕیارو سیاسەتەکانی یەکێتی  - فەرمانی دانانی لێپرسراوی ئۆرگانەکان دەردەکەن  - پاش هەڵبژاردنیان لە ئەنجومەنی سەرکردایەتی، سەرۆکایەتی کۆبوونەوەکانی مەکتەب سیاسی بە نۆرە دەبێت  - بەرپرسن لە رێکخستنی کاروباری دارایی و پەیوەندییەکان و هەر کاروبارێکی دیکە   - لە کۆڕو کۆبوونەوەکانی یەکێتی بە شێوەی نۆرە بەشداری دەکەن  - هاوئاهەنگی نێوان ئەنجوومەنی سەرکردایەتی و ئەنجوومەنی باڵای سیاسی دەکەن  - رێککەوتنە سیاسییەکان لە دوای پەسەندکردنی لە لایەن ئەنجوومەنی سەرکردایەتییەوە پەسەند دەکەن  - گشتاندنی رێسا پەسەندکراوەکانی ئەنجوومەنی سەرکردایەتی  - راپۆرتی سیاسی و رێکخراوەیی بۆ کۆنگرە و کۆبوونەوەی ساڵانە ئامادە دەکەن  - سکرتارییەتێک بۆ بەڕێوەبردنی کاروباری رۆژانەیان پێکدەهێنن  - مەکتەبی ئیدارەو دارایی گشتی، مەڵبەندی دیراساتی گشتی، ناوەندی کاروباری یاسایی راستەوخۆ بە هاوسەرۆکەوە دەبەسترێنەوە  - پارێزەری سامان و موڵک و داهاتی یەکێتی دەبن  - هاوسەرۆک پابەندی پەیڕەوی ناوخۆ و بڕیارەکانی سەرکردایەتی دەبن  گۆڕانکارییە نێوخۆییەکانی یەکێتیی نیشتمانی کوردستان، دەزگاکانی راگەیاندنیشی گرتووەتەوە، شاندێکی سەندیکای رۆژنامەنووسان و سەنتەری میترۆ، بۆ داكۆكی لە مافی رۆژنامەنووسان سەردانی قوباد تاڵەبانی، سەرۆکی تیمی یەکێتییان لە حکومەت کرد.   رەحمان غەریب، رێکخەری سەنتەری میترۆ رایگەیاند، "بەڵێنی ئەوەی پێداین کە مافیان پارێزراو دەبێت و ئەو کەناڵانە چوونەتەوە سەر مەکتەبی راگەیاندنی یەکێتی. دەبێت مافی ئەو رۆژنامەڤانانە پارێزراو بێت و ئێمە وەکو سەنتەری میترۆ و سەندیکای رۆژنامەڤانان، پاڵپشتیان دەکەین. "  ئێستا بە بڕیاری بافڵ تاڵەبانی، سەرجەم دەزگاکانی راگەیاندنی نزیک لە لاهوور شێخ جەنگی، خراونەتە ژێر دەسەڵاتی حیزب.  بۆ یەکلاییکردنەوەی گۆڕانکارییەکان، دەنگۆی کۆبوونەوەی ئەنجوومەنی سەرکردایەتیی یەکێتی بڵاوبووەوە، بەڵام ئەندامێکی ئەنجوومەنەکە بە رووداوی راگەیاند، هیچ بڕیارێک بۆ کۆبوونەوەی ئەنجوومەن نییە، گوتیشی، "رەنگە کۆبوونەوەکە دوای جەژن بکرێت. ئەو سەرکردەیەی یەکێتی کە نەیویست ناوی بڵاوبکرێتەوە گوتیشی، "بۆ یەکلاییکردنەوەی گۆڕانکارییەکان، پلینیۆم ناکرێت، چونکە ئەنجوومەنی سەرکردایەتی دەسەڵاتی گۆڕینی پەیڕەوی هەیە. "