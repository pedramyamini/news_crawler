رۆژی پێنجشەممە ١٥ ـی تەممووزی ٢٠٢١ لە سەلاحەددین سەرۆك مەسعود بارزانی پێشوازی لە كاردینال لویس ساكۆ پاتریاركی كەنیسەی كلدانی لە عێراق و جیهان و شاندێكی یاوەری كرد.  بەپێی راگەیێندراوی کۆبوونەوەکە لەو دیدارەدا بیروڕا لەبارەی رەوشی سیاسیی عێراق و تەحەددیاتی ئەمنی و سیاسیی بەردەم پرۆسەی سیاسیی عێراق و پێكەوەژیانی پێكهاتەكانی عێراق ئاڵوگۆڕ كرا.  هەر لەو كۆبوونەوەیەدا پاتریاركی كەنیسەی كلدانی لە عێراق و جیهان پێزانینی هەبوو بۆ هەوڵەكانی سەرۆك مەسعود بارزانی بۆ پاراستنی پێكهاتەكان و قووڵتركردنەوەی كولتووری پێكەوەژیان و تەبایی نێوان پێكهاتە ئایینی و نەتەوەییەكانی هەرێمی كوردستان و عێراق.  لە درێژەی ئەو دانیشتنەدا جەخت لە خۆشكردنی ئەو زەمینانە كرا كە دەبنە هۆی ئەوەی كریستیان و پێكهاتەكانی دیکە هان بدرێن بۆ شوێنەكانیان بگەڕێنەوە و بیر لە جێهێشتنی وڵاتی خۆیان نەكەنەوە.