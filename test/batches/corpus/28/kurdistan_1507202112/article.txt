بێهروز رەحیمی کە بە رێبین ناسرابوو لە کۆگایەکی ئەو ناوچەیە پاسەوان بووە. بەپێی گرتەی ڤیدیۆیی کامێرای چاودێری، لەکاتی چوونی بۆ سەر کارەکەی ئۆتۆمبێلێک لە دواوە تەقەی لێدەکات و بەو هۆیەوە بریندار دەبێت. دوای گەیاندنی بۆ نەخۆشخانەی سلێمانی، ئێوارەی دوێنێ چوارشەممە گیانی لەدەستدا.  بێهروز رەحیمی، ٤٩ ساڵ، خەڵکی شاری دیواندەڕەی پارێزگای سنە بووە و نزیکەی ١٠ ساڵ لەمەوبەر هاتووەتە هەرێمی کوردستان.   رەزا مورادی، بەرپرسی ئەنجوومەنی پەنابەرانی رۆژهەڵاتی کوردستان لە سلێمانی بە تۆڕی میدیایی رووداوی راگەیاند، بێهروز رەحیمی وەکو پەنابەری سیاسی مۆڵەتی نیشتەجێبوونی هەرێمی کوردستانی هەبوو و هەروەها ناوی وەکو پەناخوازی سیاسی لە نووسینگەی کاروباری پەنابەرانی نەتەوە یەکگرتووەکان تۆمارکرابوو.  رەحیمی پێشتر نیشتەجێی قەڵادزێ بووە و لایەنگری پارتی ژیانی ئازادی کوردستان، پژاک بووە. سەرچاوەیەک لە پژاک کە نەیویست ناوی بڵاوبکرێتەوە بە تۆڕی میدیایی رووداوی راگەیاند، چوار فیشەک بەر بێهروز رەحیمی کەوتووە و بەو هۆیەوە گیانی لەدەستداوە، بەڵام هێشتا هۆکاری کوژرانی بۆ ئەو حیزبە روون نەبووەتەوە.   ئەو سەرچاوەیە دەشڵێت، رەحیمی کادری پژاک نەبووە، بەڵام لێیان نزیک بووە. بەگوتەی ئەو سەرچاوەیە، پژاک داوای لە لایەنە ئەمنییەکان کردووە لەبارەی کوشتنی بێهروز رەحیمی زانیارییان پێبدەن. پۆلیس و هێزە ئەمنییەکانی سلێمانی جارێ ئامادەنین لەبارەی کوژرانی ئەو پەنابەرەی رۆژهەڵاتی کوردستان زانیاری بدەنە میدیاکان.