دوای کۆبوونەوەکە لە کۆنفرانسێکی رۆژنامەڤانیدا رێبەر ئەحمەد، وەزیری ناوخۆی حکومەتی هەرێمی کوردستان رایگەیاند: "ئەنجوومەنی وەزیران لە بڕیارەکە داوا لە وەزارەتی ناوخۆ دەکات بە هاوئاهەنگی لەگەڵ وەزارەت و فەرمانگە و دامەزراوەکانی دیکە کە پەیوەندییان بەو بڕیارەوە هەیە رێکاری پێویست بگرنەبەر بۆ جێبەجێکردنی ئەو بڕیارە".  بە گوتەی رێبەر ئەحمەد، لە کۆبوونەوەکە بڕیار لەسەر ئەوە دراوە " پێداچوونەوە بە هەیکەلیەتی ئیدارە سەربەخۆکان بکرێت و لیژنەی تایبەتیش دروستکرا بۆ ئەوەی هەیکەلیەتەکە یەکبخرێت، ئیدارەی سۆران و زاخۆش لەسەر ئەو بنەمایە دروست بکرێن".  وەزیری ناوخۆی حکومەتی هەرێمی کوردستان دەڵێت: "لە هەمان کاتدا ئەو وەزارەتانەی کە پێویستە بەڕێوەبەرایەتیی گشتیی بکەنەوە، بۆ ئەو قۆناخە بە پێویستمان زانی لە رووی داراییەوە بارودۆخی هەرێمی کوردستان و ناوچەکە بەشێوەیەکی گشتی لەبار نییە، لەبەر رۆشنایی ئەو بارودۆخە ئابوورییە ناکرێت بەشێکی زۆری وەزارەتەکان بەڕێوەبەرایەتیی گشتی بکەنەوە".  رێبەر ئەحمەد ئاماژە بەوە دەدات، "ئەوانەی پەیوەندی بە خزمەتگوزاریی رۆژانە هەیە و پێویستە بۆ ناوچەکە، بڕیاری لێدرا بۆ ئەوەی پێشنیازەکان بۆ ئەنجوومەنی وەزیران بکرێن، تاوەکو بڕیاری پێویستیان لە بارەوە بدرێت".  بە گوتەی رێبەر ئەحمەد لەسەر بابەتی بودجەش گفتوگۆیان کردووە، دەڵێت: "لەگەڵ وەزارەتی دارایی هاوئاهەنگی دەکرێت هەم بۆ دابینکردنی بودجەی تەشغیلی و هەم بودجەی دامەزران و هێنانە کایەی ئەو دوو ئیدارەیە، لە هەمان کاتیشدا میلاکات کە بەشێکی سەرەکییە، لە هەندێک وەزارەت و فەرمانگە رەنگە میلاکاتی پێویست هەبێت، بەڵام پێویستی بەوە هەیە دەسەڵات بدرێتە وەزارەت ئیدارەکان لەو سنوورانە، بۆی ئەوەی گواستنەوە لە فەرمانگەیەوە بۆ فەرمانگەیەکی دیکە بکەن".