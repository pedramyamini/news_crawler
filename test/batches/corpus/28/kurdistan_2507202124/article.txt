ئامادەنەبوونی بەرپرسی مەکۆی بزووتنەوەکە و ئەو ئەندامانەی دیکەی، بووە پاڵپشتییەک بۆ قسەکانی سیاسەتمەدار ئەبوبەکر کاروانی کە لە پانێڵەکەی گوتی، "گۆڕان لە قەیراندایە".  ئەبوبەکر کاروانی، سیاسەتمەدار گوتی "یەکێک لە قەیرانەکان، قەیرانی سەرکردایەتییە، قەیرانی دامەزراوەیی بزووتنەوەی گۆڕان، قەیرانی زیزبوونی بەشێکی زۆر لە جەماوەرەکەی، قەیرانی سنووری لەخۆگرتنی کادیر و تواناکانی، قەیرانی نائومێدی لە دواڕۆژی بزووتنەوەکە، ئەگەر ئەو قەیرانانە وەکو خۆی بمێنێتەوە و چارەسەر نەکرێن، ئەوا زیاتر لە توانای بزووتنەوەکە دادەبەزێنێت و دەیکاتە هێزێک لەناو هێزەکانی دیکە".  رۆژی ٢٥ - ٠٧ - ٢٠٠٩ گۆڕان لەژێر سەرپەرشتیی نەوشیروان مستەفا و لە یەکەم بەشداریی هەڵبژاردندا، ٢٥ کورسیی پەرلەمانی کوردستانی بردەوە، بەڵام لەدوای کۆچی دوایی دامەزرێنەرەکەیان، بزووتنەوەکە کورسییەکانی بۆ نیوە کەمبوەوە، بەرپرسانی بزووتنەوەکەش رەتیدەکەنەوە بەهۆی کەمبوونەوەی دەنگەکانیان، هاوپەیمانییان لەگەڵ یەکێتی بۆ هەڵبژاردنی داهاتووی عێراق کردبێت، یان لەژێر سەرۆکایەتیی پارتی لە کابینەی نۆیەم بەشداربووبن.  کاردۆ محەممەد، بەرپرسی ژووری پەرلەمانی بزووتنەوەی گۆڕان رایگەیاند "هاوپەیمانیمان، نزیکیمان و بەشداریمان لە حکومەت، لەسەر بنەمای پرۆژەیەکە کە پرۆژەی گۆڕانە، چ شتێکی هاوبەشمان هەیە لەگەڵ هەموو لایەنێکی سیاسی، بەو مەودایە نزیکین کە ئامانجی هاوبەشمان هەیە، بۆ شتێکی کاتی و تاکتیکی نییە و بۆ ئامانجی هاوبەشە".  دوای بەشداریی سێ خوولی پەرلەمانی عێراق، گۆڕان کورسییەکانی لە ٩ کورسییەوە بۆ ٥ کورسی کەمیکرد، گوتەبێژی بزووتنەوەکە دەڵێت، بۆ هەڵبژاردنی ئۆکتۆبەری داهاتوو، دەبێت چاوەڕوانی سەرکەوتنی گۆڕان بن، لە چوارچێوەی هاوپەیمانیی کوردستانی.  دلێر عەبدولخالق، گوتەبێژی بزووتنەوەی گۆڕان باسی لەوە کرد "هاوپەیمانیی کوردستانی کە پێکهاتووە لە رێککەوتنی نێوان گۆڕان و یەکێتی، لە سەرەتاوە هاوپەیمانییەکی سەنگین و بەهێزە، ئومێدیشی لێ دەکرێت لە هەڵبژاردنی داهاتووی عێراق، ئەگەر لە کاتی خۆیدا بکرێت، ژمارەیەکی باش بەدەستبهێنێت".  جگە لە جێگری سەرۆکی هەرێمی کوردستان، بزووتنەوەی گۆڕان بە چوار وەزیر، لەوانە وەزیری دارایی و ئابووری و دەیان بریکاری وەزیر، بەڕێوەبەری گشتی و بەرپرس لە کابینەی نۆیەمی حکومەتی هەرێمی کوردستان بەشدارە.