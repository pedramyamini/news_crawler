لە بەرنامەی مژاری رادیۆی رووداودا کە رێبوار عەلی پێشکەشی کرد، باس لە خانەنشینیی نایاسایی لە پلەباڵاکاندا کرا و، هەریەکە لە سەعید مستەفا، جێگری سەرۆکی لیژنەی دەستپاکی لە پەرلەمانی کوردستان و نەبەرد کەریم، پسپۆڕی بواری دارایی و ژماریاریی بانکی تێیدا بەشدار بوون.  سەعید مستەفا، جێگری سەرۆکی لیژنەی دەستپاکی لە پەرلەمانی کوردستان رایگەیاند: "خانەنشینکراوانی پلەباڵاکان بەم جۆرەن: لە ١٨٩ وەزیر، وردبینی بۆ ١٨٣ ـیان کراوە و لەو ١٨٣ کەسەی بە ناوی وەزیر خانەنشین کراون ٣٣ ـیان وەزیری راستەقینەن، ١٥٠ یەکەی دیکەیان نایاسایین. لە ٣٤٢ راوێژکار، وردبینی بۆ ٣٣١ ـیان کراوە و لەو ژمارەیە ١٧٧ ـیان بێ کێشەن و ١٥٤ یان نایاسایین. لە ٧٧١ بەڕێوەبەری گشتیی خانەنشینکراو، وردبینی بۆ ٧٥٦ ـیان کراوە، ٣٩٠ یان بەڕێوەبەری راستەقینەن، ٤٤٧ ـیان نایاسایین. ئەوانە یەک رۆژ لەو شوێنانەدا دەوامیان نەکردووە. لە هەرێمی کوردستان ٢٤٦ هەزار کەس خانەنشین کراون، لەو ژمارەیە ١٣٣ هەزاریان سەربازین. "  د. نەبەرد کەریم، پسپۆڕی بواری دارایی و ژماریاریی بانکییش گوتی: "ئەو خانەنشینە نایاساییەی لە هەرێمی کوردستاندا کراوە، لە هیچ وڵاتێکدا هاوشێوەی نییە، ئەگەر شتێکی وایش هەبێت، ئەوا بەڕێوەبەردنەکەی وەک هەرێمی کوردستانە. حکومەتی هەرێمی کوردستان ملیۆنێک و ٣٠٠ هەزار مووچەخۆری هەیە کە شتی وا نەبووە نزیکەی نیوەی دانیشتووانی وڵاتێک مووچەخۆر بن. "  کابینەی نۆیەمی حکومەتی هەرێمی کوردستان کاری لەسەر پرۆژەیاسای چاکسازی کرد کە بەپێی پرۆژەکە چاکسازی لە داهات و خەرجییەکاندا دەکرێت و بڕێکی باش پارە بۆ خەزێنەی گشتی دەگەڕێتەوە.  جێگری سەرۆکی لیژنەی دەستپاکی گوتی: "ئەگەر پرۆژەیاسای چاکسازی جێبەجێ بکرێت، لە چوار ملیار و نیو مووچەی خانەنشینیی پلەباڵاکان زیاتر لە نیوەی بۆ خەزێنەی گشتیی دەگەڕێتەوە. رێکاری دیکەی چاکسازیکردن لە خانەنشینیدا هەیە، بۆ نموونە یاسای ٣٣، ٣٤ و ٣٨ ـی ساڵی ٢٠٠٧ تایبەتن بەو کەسانەی کە لە پێش ١٩٩١/٠٣/٠٥ بە راستی پێشمەرگە بوون، شۆڕشیان کردووە و لە شاخ بوون و باس لەوە دەکات کە شایستەیەکی داراییان بدرێتێ. ئێستا دەکرێت بەپێی پرۆژەیاسای چاکسازی بۆ ئەو یاسایە بگەڕێینەوە. "  د. نەبەرد کەریمیش گوتی: "لەم کابینەیەدا وامان هەست دەکرد کە چاکسازی کاری لەپێشینە بێت، بەڵام وردەوردە کارکردنەکە ئەوەمان بۆ دەردەخات کە لە رێکار و نیازی لەپێشینەی حکومەتی هەرێمی کوردستان نەبووە. ئەگەر لەپێشینە بووایە و یاسای چاکسازی لە بواری خەرجییەکاندا لە کاتی خۆیدا جێبەجێ بکرابووایە، ئەوا هەموو مانگێک ١٠٠ بۆ ١٥٠ ملیار دینار بۆ حکومەت دەگەڕایەوە. ئەو کاتە لەم دوو ساڵەدا نزیکەی دوو تریلیۆن و ٥٠٠ ملیار دینار بۆ خەزێنەی گشتی دەگەڕایەوە. بڕوام وایە لە ماوەی دوو ساڵی رابردوودا نەتوانراوە مووچەی یەک فەرمانبەری دوومووچە وەربگرێت. "  د. نەبەرد کەریم جەختی لەوە کردەوە کە ئەگەر حکومەتی هەرێمی کوردستان یاسای خزمەتی شارستانیی عێراق جێبەجێ بکات، زۆر بە روونی بۆی دەردەکەوێت کە کێ بە ناشایستە مووچە وەردەگرێت و کێ بە شایستە.  پرۆژەیاسای چاکسازی لە مووچە و خانەنشینی و دەرماڵە و ئیمتیازاتەکانی دیکە، لە خولی پێشووی پەرلەمان پەسندکرا، بەڵام بەهۆی ناڕەزایی خەڵک لە مووچە و خانەنشینی پلەباڵاکان و کەمی مووچەی خانەنشینی فەرمانبەران پرۆژەکە گەڕێندرایەوە بۆ حکومەت.  پرۆژەیاسای چاکسازی کە رۆژی ٢٠٢٠/٠١/١٦ لە پەرلەمانی کوردستان بە دەنگی ٨٩ پەرلەمانتار پەسند کرا، لە هەشت بەش پێکدێت. ماف و ئیمتیازاتی کەسوکاری شەهیدان و ئەنفالکراون و زیندانیانی سیاسی، بواری خانەنشینی، نەهێشتنی سوودمەندبوون لە جارێک زیاتر لە بودجەی گشتی، بواری پێشمەرگە و هێزەکانی ئاسایش و پۆلیسی ناوخۆ، دەرماڵەکان، رێکخستنەوەی هەژمارکردنی خزمەت، حوکمەکانی کۆتایی. کە لە ٢١ ماددە و هۆیەکانی دەرچوواندن پێکهاتووە.