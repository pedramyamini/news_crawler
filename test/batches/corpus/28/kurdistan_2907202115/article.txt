بەگوێرەی ئەو زانیارییانەی لە سەرچاوە ئەمنییە تایبەتەکانەوە بە میدیای تورکیا دراون، جیمشیت دەمیر کە ناوی خوازراوی "پیرۆ کارکەر" بووە و ناوی لە لیستی سووری داواکراوانی تیرۆر لە تورکیا و لیستی سووری داواکراوانی ئینتەرپۆلدایە، لە ئۆپەراسیۆنێکی تایبەتی، دەزگای هەواڵگریی نیشتمانیی تورکیا "میت" دەستگیرکراوە و دەسبەجێ رەوانەی ئەنقەرە کراوە.  هیچ زانیارییەک لەبارەی شوێن و رۆژی دەستگیرکردنەکەی بڵاونەکراوەتەوە، تەنیا باس لەوە کراوە کە لە هەرێمی کوردستان دەستگیرکراوە.    بەگوێرەی زانیارییەکان، جیمشیت دەمیر لە ساڵی ٢٠٠٩ لە شاری ئاگری باکووری کوردستان چووەتە ریزەکانی پەکەکە. سەرەتا لە چیای تەندورەک لە نێوان ئاگری و وان وەک گەریلا مەشق و راهێنانی پێکراوە. دواتر نێردراوەتە هەرێمی کوردستان.   ئاماژە بەوەشدراوە کە جیمشیت لە ناوچەکانی قەندیل، خواکوڕک و گارە ئەرکی پێدراوە. ساڵی ٢٠١٤ نێردراوەتە سووریا و لەنێو پەیەدە و یەپەگە بەرپرسیارێتی وەرگرتووە و دواجار گەڕێندراوەتەوە قەندیل.   لە کاتی ئامادەبوونی بۆ گەشتکردن بەرەو ئەوروپا، لە ئۆپەراسیۆنێکی تایبەتدا دەستگیرکرا و رەوانەی ئەنقەرە کرا.   ئاژانسی فەرمیی تورکیا ئاماژەی بەوەشداوە، تاوەکو ئێستا میدیای پارتی کرێکارانی کوردستان هیچ راگەیێندراوێکی لەوبارەوە بڵاونەکردووەتەوە.