تەحسین عەبدوڵڵا، بەڕێوەبەری ئاوی سۆران بە رادیۆی رووداوی راگەیاند: "سۆران لە ساڵی ٢٠٠٩ وە پرۆژەی ئاوی بۆ جێبەجێ نەکراوە، ئەو فراوانبوونە خێرایەی سۆران و هاتنی ئەو گەشتیارە زۆرە بووەتە هۆی ئەوەی سۆران زوو گەورە ببێت. کاتی ئەوەیە پرۆژەیەکی نوێی ئاو بۆ سۆران جێبەجێ بکرێت. "  بەڕێوەبەری ئاوی سۆران ئاماژەی بەوە دا، گەڕەکی جوندیانی سۆران یەکێکە لەو گەڕەکانەی سەردەمانێکی دوورودرێژە کێشەی ئاویان هەیە. ئەو گەڕەکە ساڵی ٢٠٠٥ تۆڕی ئاوی بۆ دانرا، بەڵام بەهۆی خراپیی پرۆژەکەوە نەمانتوانی بەو پرۆژە ئاویان بدەینێ. ساڵی ٢٠٠٩ گۆڕانکارییەکمان لە تۆڕەکەدا کرد، نزیکەی ٥٠ % ی تۆڕەکە ئاوی گەیشتێ. ئێستا ٥٠ % ی دیکە کێشەی ئاویان هەیە.   تەحسین عەبدوڵڵا ئەوەی خستەڕوو کە نزیکەی دوو هەزار و ٨٠٠ خێزان لەسەر ئەو گەڕەکەن و ئەوان لە رێگەی تانکەرەوە ئاویان بۆ دابین دەکەن. ساڵانە بەو هۆیەوە نزیکەی ملیار و نیوێک دینار بە ئاوی تانکەر دەدەن.   لە قەزای سۆران ٢٤٦ هەزار هاوبەشی ئاو هەن. سەرچاوەی ئاوی خواردنەوەی سۆران، بێخاڵ و زارگەلییە. لەو قەزایە ٣٠ بیری ئاو هەن، حەوت لە بیرەکان وشک بوون.