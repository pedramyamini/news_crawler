ئومێد خۆشناو، پارێزگاری هەولێر بە تۆڕی میدیایی رووداوی راگەیاند، بەشێکی گرنگ لە کارەکانی پارێزگای هەولێر سەردانی شوێنەکان و خواستی هاووڵاتییانە، ئێمە بەردەوام بەدواداچوون بۆ سکاڵا و داواکارییەکانی هاووڵاتییان دەکەن و ژوورێکیان دروستکردووە بۆ چارسەرەکردنی خێرا، چونکە ئەمساڵ هەولێر بەهۆی وشکەساڵییەوە زیانێکی زۆری بەرکەوتووە.  پارێزگای هەولێر بۆ ئاو بەسەر سێ زۆندا دابەشدەبێت:  زۆنی یەکەم ناوچە شاخاوییەکان؛ رۆژهەڵات و باکووری هەولێر دەگرێتەوە تاوەکو دەگاتە نزیک شەقڵاوە، ئەو ناوچانە کێشەی ئاویان نەبووە، بەڵام ئەمساڵ ئەوێش کێشەی بۆ دروستبووە.  زۆنی دووەم، لە شەقڵاوە تاوەکو بەرانەتی، کە بە زۆنی مامناوەند هەژمار دەکرێت و زیاتر کێشەی ئاوی خواردنەوەیان هەیە.  زۆنی سێیەم، لە بەرانەتی بۆ خەبات و قوشتەپە و دەشتی هەولێر و سەنتەری شار، ئەم زۆنە زۆرترین زیانی بەرکەوتووە و کێشەی کەمئاوییان زۆرە و ساڵانە دووبارە دەبێتەوە.  ئومێد خۆشناو، پارێزگاری هەولێر دەڵێت: هەولێر دوو سەرچاوەی ئاوی هەیە، ٣٥ % ئاوی سەرزەوییە و ٦٥ % ی سەرچاوەکەی دیکە ئاوی ژێرزەوییە کە زیانێکی زۆری بەرکەوتووە، بۆ نموونە لە ساڵی ١٩٩٦ قووڵی بیرلێدان ١٢٠ مەتر بووە، بەڵام ئەمساڵ گەیشتووەتە ٤٠٠ مەتر و لە هەندێ شوێن تاوەکو ٥٠٠ مەتر رۆیشتووە".  پارێزگاری هەولێر ئاماژە بەوە دەکات، هەموو هاوینان کێشەی ئاویان دەبێت، پێشتر لە مانگەکانی حەوت و هەشت کێشەکە سەریهەڵدەدا، بەڵام ئەمساڵ لە مانگی پێنجەوە کێشەکان سەریانهەڵدا و مانگی هەشت کێشەی کەمئاوی زۆر زیاتر دەبێت و رەنگە لە ناوەڕاستی مانگی نۆوە کەمێک بەرەو ئاساییبوونەوە بڕوات.  لە پارێزگای هەولێر ٩ هەزار و ١٣٢ بیری یاسایی و ٥ هەزار بیری نایاسایی و ١٦٤ بیری پیشەسازیی هەن. ئومێد خۆشناو دەڵێت: " ١٢٠ بیر پێویستیان بە لێدانەوەیە، ١٠٠ بیر بەتەواوی وشکبوونە و ٨٥ بیر پێویستیان بە سێتی پەمپە".  ئومێد خۆشناو داوای هاوکاریی لە هاونیشتمانییان دەکات و دەڵێت: "مەترسییەکە زۆر جیددییە و لە توانای ئێمە دەرچووە، خەڵک هەن بە گریانەوە تەلەفۆنم بۆ دەکەن بۆ چارەسەرکردنی گرفتی کەمئاوی، رۆژانە زیاتر لە ١٥٠ تەلەفۆنم بۆ کێشەی ئاو بۆ دێت، بۆیە پێویستمان بە هاوکاری هاونیشتمانییانە و داوایان لێدەکەین دەست بە ئاوەوە بگرن، هەر ئاوێکیش بە نایاسایی راکێشرابێ دەیبڕین".  بڕیارە رۆژی چوارشەممەی داهاتوو ئەنجوومەنی وەزیران کۆبوونەوەی ئاسایی هەفتانەی خۆی بکات و تەوەری سەرەکی کۆبوونەوەکە، بەرەنگاربوونەوەی گرفتەکانی وشکەساڵی بێت. ئومێد خۆشناو دەڵێت: "بۆ بەرەنگاربوونەوەی وشکەساڵی، ئەنجوومەنی وەزیران ٢ ملیار و ٥٠٠ ملیۆن دیناری تەرخانکردووە، بەڵام تەنیا پارێزگای هەولێر پێویستی بە سێ ئەوەندەی ئەو پارەیە".