سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان بە رووداوی راگەیاند، کۆمەڵێک فاکتەر هەن کە وایانکردووە، دەستدرێژیی بۆسەر بنکەکانی ئەمریکا لە عێراق و هەرێمی کوردستان زیاد ببێت بە تایبەت کە ئێستا بەرەو هەڵبژاردن دەچین پێدەچێت ئەو گوشار و دەستدرێژیانە زیاتربێت.   بە پێوستی دەزانێت حکومەتی عێراق هەنگاوی زیاتر بنێت و دەشڵێت: "حکومەتی عێراق لە رابردوودا هیچ هەنگاوێکی نەناوە لە بەرامبەر ئەو هێزانەی لە پشتی ئەو هێرشانەوە بوونە لە کاتێدا ناسراویش بوونە".  لەسەر هەڵوێستی ئەمریکا و هاوپەیمانان لەسەر ئەو هێرشەی شەوی ٦ی ئەو مانگە کرایە سەر فڕۆکەخانەی نێودەوڵەتیی هەولێر، سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان، بە رووداوی گوت: "چ لە ئێستاو چ لە رابردوو هەڵوێستی ئەمریکا ئەوەبووە کە نیگەرانن لەو رووداوانە، لە کات و شوێنی خۆی بەرپەرچی ئەو دەستدرێژیانەیان داوەتەوە، وەکو بینیمان هەفتەی رابردوو لە نزیک سووریا هێرشیان کردە سەر چەند بنکەیەک".  بە گوتەی سەفین دزەیی ئەوان وەکو هەرێمی کوردستان چاوەڕوانی زیاتریان لە کۆمەڵگەی نێودەوڵەتی و تەنانەت حکومەتی فیدراڵی عێراقە بۆ ئەوەی هەنگاو بنێن و دەڵێت: "لە رابردوودا چەندین رووداوی هاوشێوە چ لە رێگەی مووشەکەوە بێت یان درۆن لەسەر فڕۆکەخانەی نێودەوڵەتیی هەولێر کراو، لیژنەی هاوبەش پێکهاتووە، بەڵام ئاکامی لێکۆڵینەوە بە هیچ نەگەیشتووەتە، تەنانەت ئەگەر زانیاریش هەبووبێت لەسەر ئەوانەی لە پشتی ئەو هێرشانەوە بوونە هیچ هەنگاوێکیان لە بەرامبەردا نەنراوە، لە کاتێکدا ئەو خەڵکانەی کە بەدەستنیشانکراوی بەوکارە هەستاون دیاریش بوونە، بەڵام بە داخەوە هیچ هەنگاوێک جیددی لەلایەن حکومەتی فیدراڵی عێراقە نەنراوە".  بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان بە هیوای ئەوەی "حکومەتی فیدراڵی بەپلەی یەکەم زیاتر هاوکاربێت و زیاتر هەنگاو بنێت و رێکاری پێویست بگرێتەبەر بەرامبەر ئەو هێزانەی لە دەرەوەی یاسان".  سەبارەت بە هاوپەیمان و هێزەکانی ئەمریکاش، سەفین دزەیی گوتی: "هاوپەیمانان لە رووی تەکنۆلۆژییەوە پێشکەوتوون و دەتوانن کاری خۆیان ئەنجام بدەن بۆ پاراستنی ئەو ناوچەیە بە تایبەتی هەرێمی کوردستان کە ئارامترین ناوچەیە لە بەشەکانی دیکەی عێراق، هیوادارین بەشەکانی دیکەی عێراقیش ئارامیی بەخۆیەوە ببینێت".  بە بڕوای سەفین دزەیی، کۆمەڵێک فاکتەر هەن کە وایانکردووە دەستدرێژییەکان زیاتر ببن و دەشڵێت: "ئێستا کە بەرەو هەڵبژاردن دەچین پێدەچێت ئەو گوشار و دەستدرێژیانە زیاتر ببێت، بە تایبەتی لە کاتێکدا کە دیالۆگی نێوان ئێران و ئەمریکا و رۆژئاوا بە گشتی، رەنگە ئەمەش تاکتیکێک بێت، بەڵام بە داخەوە باجەکەی عێراق دەیدات".  سەبارەت بە کاریگەری ئەو هێرشانە لەسەر خاوکردنەوەی پرۆسەی کردنەوەی کۆنسوڵخانە و نوێنەرایەتییەکان لە هەرێمی کوردستان و ئەوانەی لە هەرێمی کوردستانن، سەفین دزەیی دەڵێت: "تاوەکو ئێستا هیچ شتێکی وامان نەبیستووە کە بووبێتە مایەی نیگەرانی ئەوان، راستە لە رووی نیگەرانییەوە هەموو کەسێک ئەو نیگەرانییەی هەیە، بەڵام پاشگەزبوونەوە لە بڕیاری کردنەوەی نوێنەرایەتی یان ئەوانەی ئێستا لە هەرێمی کوردستانن کارەکانیان وەکو خۆی ئەنجام دەدەن، ئێمەش وەکو حکومەتی هەرێمی کوردستان و دەزگا ئەمنییەکان ئەوەی پێویست بێت وەکو پێشکەشکردنی ئەمن و ئاسایشی زیاتر ئامادەیی تەواومان هەیە، دەزگا ئەمنییەکانیش کاری خۆیان دەکەن. هیواداریشین ئەو رووداوانە دووبارە نەبنەوە".