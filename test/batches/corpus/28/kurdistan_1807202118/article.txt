سەرۆکایەتیی پەرلەمانی کوردستان لە راگەیێندراوێکدا ئاماژە بەوە دەدات کە د. رێواز فایەق، سەرۆکی پەرلەمانی کوردستان سوپاسنامەی ئاراستەی هەردوو ئەنجوومەنی نوێنەرانی هۆڵەندا و بەلجیکا کردووە. ئەوەش دوای ئەوەی کە رۆژی ١٥ - ٠٧ - ٢٠٢١ پەرلەمانی بەلجیکا کۆمەڵکوژیی کوردانی ئێزدیی بە جینۆساید ناساند و لە کۆی ١٥٠ پەرلەمانتار ١٣٩ یان دەنگیان بە بەڵێ دا، هیچ پەرلەمانتارێکیش بە نەخێر دەنگی نەدا و دەنگی بەتاڵیشی تێدا نەبوو.  پێشتر لە ٠٦ - ٠٧ - ٢٠٢١ ئەنجوومەنی نوێنەرانی هۆڵەندا بە مەبەستی بەفەرمی ناساندنی کۆمەڵکوژی کوردانی ئێزدی کۆبوونەوە، لەو بارەوە رێواز فایەق بە ناوی پەرلەمانی كوردستانه‌وه سوپاس و پێزانینی خۆی پێشكه‌شی ئه‌نجوومه‌نی نوێنه‌رانی هۆڵه‌ندا كردووه.  لە راگەیێندراوی سەرۆکایەتیی پەرلەماندا هاتووە کە سه‌رۆكی په‌رله‌مان هیوای خواستووه به جینۆسایدناساندنی كۆمه‌ڵكوژیى كوردانی ئێزدی له هه‌ردوو ئه‌نجوومه‌نى نوێنه‌رانی هۆڵه‌ندا و به‌لجیكا ببێته مایه‌ی دادگاییكردنی تاوانباران و قه‌ره‌بووكردنه‌وه‌ی زیانلێكه‌وتووانی ئه‌و كۆمه‌ڵكوژییه و دووباره بنیادنانه‌وه و ئاوه‌دانكردنه‌وه‌ی ناوچه‌كانیان، "هه‌روه‌ها ببێته په‌ندێك بۆ تاوانكارانی ئه‌م جۆره كۆمه‌ڵكوژییانه و جارێكی دیكه دووباره نه‌بێته‌وه. "  هەروەها سه‌رۆكی په‌رله‌مان هیوای خواستووه كه ئه‌م هه‌نگاوه پیرۆزەیان رایەڵەیەکی پتەوتر دروستبکات بە ئاراستەی لێكنزیكبوونه‌وه و گەشەکردنی په‌یوه‌ندیی نێوان په‌رله‌مانی كوردستان و ئه‌نجوومه‌نی نوێنه‌رانی هه‌ریه‌ك له وڵاتانی هۆڵه‌ندا و به‌لجیكا.     پێشتریش هەریەکە لە پەرلەمانی ئەوروپا و ئەنجوومەنی نوێنەرانی ئەمریکاش بڕیاری هاوشێوەیان دابوو. ئێستاش لە وڵاتانی دیکەی ئەوروپا پرۆژەی هاوشێوە ئامادەکراون و بڕیاروایە گەنگەشە بکرێن.     لە سێی ئابی ٢٠١٤ داعش هێرشی کردە سەر شنگال. بەپێی ئامارەکانی نەتەوە یەکگرتووەکان، لە کۆمەڵکوژییەکەدا نزیکەی ٥ هەزار کوردی ئێزدی لەلایەن داعشەوە کوژراون و بە هەزاران کەسیشیان رفێنراون کە تاوەکو ئێستا چارەنووسی هەندێکیان نادیارە.