دژەتیرۆری کوردستان رایگەیاند پاش ئەوەی رۆژی هەینی ٢٣ی تەممووز لە شاری بەسرە هاووڵاتییەک بەناوی عەلی کەریم ئەلبەهادلی کوژرا، کە دەکاتە کوڕی چالاکڤان فاتیمە ئەلبەهادلی، دەزگا ئەمنییەکانی حکومەتی عێراق داوای هاوکارییان لە حکومەتی هەرێمی کوردستان کرد بە مەبەستی دەستگیرکردنى بەشداربووانى ئەو تاوانە، بۆ ئەم مەبەستە ناوى داواکراوێکیان پێداون، کە گومانلێکراوی سەرەکی تاوانەکە بووە.  دژە تیرۆری کوردستان لەبارەی دەستگیرکردنی تۆمەتبارەکەوە رایدەگەیێنێت: "دوای بەدواداچوونی تیمەکانمان لە بەڕێوەبەرایەتی گشتیی دژە تیرۆری کوردستان، کەسی داواکراو  دۆزرایەوە و لە رێکەوتی ٢٦ و ٢٧ی تەمموزی ٢٠٢١ دەستگیر کرا و کە ناوی (م. ط. ع. ع)ە و خەڵکى بەسرەیە".  بە گوتەی دژە تیرۆری کوردستان تۆمەتبارەکە لە ئەنجامی لێکۆڵینەوەی سەرەتایی دانی بەوە داناوە کە عەلی کەریم ئەلبهادلی کوشتووە. لەسەر فەرمانی بەڕێز دادوەر تۆمەتبار (م) رادەستی دەزگا ئەمنییەکانی حکومەتی فیدراڵی دەکرێتەوە.  لیوا یەحیا رەسوڵ، گوتەبێژی فەرماندەی گشتی هێزە چەکدارەکانی عێراق، هەواڵی دەستگیرکردنی بکوژی عەلی کەریم ئەلبەهادلی لە فەیسبووکی خۆی بڵاوکردووەتەوە و نووسیویەتی بە سەرپەرشتی راستەوخۆی فەرماندەی گشتی هێزە چەکدارەکانی عێراق، مەفرەزەکانی ئاژانسی هەواڵگری و لێکۆڵینەوەی فیدراڵی لە وەزارەتی ناوخۆ، توانیان بکوژی عەلی کەریم دەستگیر بکەن.  لیوا یەحیا رەسوڵ هەروەها دەڵێت: "دەستگیرکردنەکە دوای دروستکردنی تیمێکی تایبەت و هەوڵە چڕە هەواڵگرییەکان لە شوێنی رووداوەکە هات. بکوژەکەش بە هاوکاری لەگەڵ دەزگا ئەمنییەکان لە هەرێمی کوردستانی عێراق دەستگیرکرا".  رۆژی یەکشەممە ٢٥ - ٧ - ٢٠٢١ تەرمی چالاکڤان عەلی کەریم لەسەر شەقامێکی شارۆچکەی زوبێر لە پارێزگای بەسرە لەلایەن هێزە ئەمنییەکانەوە دۆزرایەوە، کە کوڕە گەورەی چالاکڤان و داکۆکیکاری بەناوبانگ فاتیمە بەهادلی، سەرۆکی کۆمەڵەی فیردەوسە.  لە ڤیدیۆیەکدا، کە لە تۆڕە کۆمەڵایەتییەکان بڵاوکرایەوە چالاکڤان و داکۆکیکار لە مافەکانی مرۆڤ فاتیمە بەهادلی کوڕەکەی دەلاوێنێتەوە و دەڵێت: "بۆ تۆیان کوشت کوڕەکەم؛ بۆچی؟ ".  پێش ٢٤ کاژێر لە دۆزینەوەی تەرمەکەی کە شوێنی گوللەی پێوە دیار بوو؛ خێزانی چالاکڤان عەلی کەریم رایگەیاند عەلی کەریم دیارنەماوە و بێسەروشوێنە.  ئەمە لە کاتێکدایە لە ٢٠١٩ کوڕە چالاکڤانێکی دیکەی فاتیمە بەهادلی گیانی لەدەستدا، خێزانی بەهادلی دەڵێن ئەو کوڕەشیان کوژراوە، بەڵام دەزگا ئەمنییەکانی بەسرە ئەوکات رایانگەیاند؛ خۆی کوشتووە.  پێشتریش لە ساڵی ٢٠٢١ دا فاتیمە بەهادلی، چالاکڤان لەلایەن چەند چەکدارێکی نەناسراوەوە رفێندرا و دواتر ئازادکرا. لە ساڵی ٢٠١٨ فاتیمە بەهادلی هاوشێوەی زۆرینەی چالاکڤانەکان لە ناوەڕاست و باشووری عێراق دووچاری هەڵمەتێکی فراوانی تۆمەرتبارکردن بووەوە و بە سیخوڕی کونسوڵخانەی ئەمریکا لە بەسرە تۆمەتبارکرا.  فاتیمە بەهادلی لە کۆتایی ساڵی ٢٠٢٠ لەلایەن رێکخراوی (فرۆنت لاین دفێندەرز)ی ئێرلەندی و بەبۆنەی رۆژی جیهانیی بەرگریکاران لە مافەکانی مرۆڤ خەڵات کرا.  کوژرانی کوڕەکەی فاتیمە بەهادلی دوای چەند کاژێرێک هات لە دەستگیرکردنی دوو تۆمەتبار بە تێوەگلان لە کوشتنی باوکی پارێزەری رفێندراو (عەلی جاسب) وەک پۆلیسی پارێزگای میسان لە باشووری عێراق رایگەیاند. عەلی جاسب، کە لە تشرینی یەکەمی ساڵی ٢٠١٩ رفێندراوە، تائێستا چارەنووسی نادیارە.