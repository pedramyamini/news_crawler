رزگاربوویەکی دەستی داعش لە بەرنامەیەکی تایبەتی رادیۆی رووداو لەگەڵ هەردوو پیێشکێشکار هیڤیدار زانا و گولستان پەروەر بەشداربوو و باسی چۆنیەتی رزگاربوونی و ژیانی ئێستای دەکات.  ئاسیا خودێدا خەلەف، ئەو کچە کوردە ئێزدییەیە کە ساڵی ٢٠١٤ لەتەمەنی چواردە ساڵیدا، لەگەڵ شەش خوشک و دوو برا و دایکی لەلایەن داعشەوە رفێندران.   ئاسیا بۆ ماوەی دوو ساڵ و نیو لە ژێر دەستی داعشدا مایەوە کە چەکدارەکانی ئەو گرووپە پەڕگیرە چەندینجار کڕین و فرۆشتنیان پێوەی کردبوو.  ئێستاش لە کەمپی ئاوارەکانی داوودیەی سنووری پارێزگەی دهۆکە و، بەهۆی ئەو نەهامەتییەی لە سەر دەستی داعش تووشی بوو، هێشتا لە ژێر گوشاری دەروونیدا دەژیت.   چوار ساڵ لەمەوبەر، ئاسیا بە پاڵپشتیی نووسینگەی رزگارکردنی رفێنراوانی ئێزدی لە دەستی داعش رزگارکرا. بەڵام هێشتا ژمارەیەکی زۆر لە ئەندامانی خێزانەکەی لە دەستی داعشدا ماون. ئاسیا داوا لە حکومەتی عێراق دەکات کاری زیاتر لە پێناو رزگارکردنیاندا بکات.   داعش لە سەرەتای مانگی ئابی ساڵی ٢٠١٤ دا و لە هێرشەکەیدا بۆ سەر شنگال و دەوروبەری شەش هەزار و ٤١٧ کوردی ئێزدیی رفاند؛ تاوەکو ئێستا نزیکەی سێ هەزار و ٥٥٠ کەسیان رزگارکراون و نزیکەی ٢٧٧٠ کەسی دیکەشیان شوێنبزرن.