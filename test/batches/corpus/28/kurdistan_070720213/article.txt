جێنین پلاسخارت، نێردەی تایبەتی سکرتێری گشتیی رێکخراوی نەتەوەیەکگرتووەکان لە عێراق لە تویتێکدا رایدەگەیێنێت، "ئەم هێرشە بەردەوامانە، وەک ئەوەی دوێنێ شەو بۆ سەر هەولێر کە دووبارە بوونەتەوە، سووکایەتیکردنە بە سەروەریی یاسا. " هەروەها دەشڵێت، "نابێت رەوایەتیی دەوڵەت بکەوێتەژێر هەڕەشەی گرووپە چەکدارە دڵرەقەکان".  هێرشەکە کاژێر ١١: ٣٠ خولەکی شەوی سێشەممە ٠٦ - ٠٧ - ٢٠٢١ بە فڕۆکەی بێفڕۆکەوانیی بۆمبڕێژکراو بۆ سەر فڕۆکەخانەی نێودەوڵەتیی هەولێر بوو کە هیچ زیانێکی گیانی و ماددی نەبووە، تەنها ئاگر لە پووش و پەڵاش کەوتەوە.  دوای هێرشەکە، واین مۆرۆتۆ، گوتەبێژی هێزەکانی هاوپەیمانیی نێودەوڵەتیی دژی داعش لە تویتێکدا رایگەیاند، لە هێرشەکەی سەر هەولێردا، یەک درۆن بەکارهێنراوە.  هەروەها جێسیکا مەکنیڵتی، گوتەبێژی پێنتاگۆن لە رێگەی ئیمەیڵەوە بە (رووداو)ی راگەیاند: ئاگاداری ئەو هێرشانەن کە کراوەتەسەر ئەمریکییەکان لە دەوروبەری هەولێر و لێکۆڵینەوە لە هێرشەکە دەکەن.