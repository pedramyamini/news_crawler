مەنهەل موافەق، بەڕێوەبەری ناحیەی بجیل بە تۆڕی میدیایی رووداوی راگەیاند، بریندارەکە ناوی جوبرائیل حەجی رەشیدە و تەمەنی ٣٤ ساڵە، لەکاتی ئیشکردندا مین پێیدا تەقیوەتەوە و بە سەختی بریندار بووە.  بەڕێوەبەری ناحیەی بجیل ئاماژەی بەوە کرد، جوبرائیل خەڵکی گوندی هیزانە سەر بە ناحیەی بجیل لە ئاکرێ، ئەمساڵ بەھۆی بێئاوی بۆ مەڕداری نزیکەی دوو مانگە چووەتە سنووری ناحیەی سیدەکان لە سۆران، ئەمڕۆ بەیانی لەکاتی پاککردنەوەی زەوی بۆ مەڕ و ماڵاتەکەی، تووشی رووداوەکە بووە.  بە گوتەی مەنهەل موافەق، شوانەکە بەھۆی سەختیی برینەکانی رەوانەی نەخۆشخانەی سی ئێم سی کراوە لە ھەولێر و نەشتەرگەریی بۆ دەکرێت. ئاماژەی بەوەش کرد، تاوەکو ئێستا نازانرێت چ لایەنێک مینەکەی داناوە.  گوندی ھیزان سەر بە ناحیەی بجیلە لە قەزای ئاکرێ و ٤٠ ماڵی تێدا دەژی، ئەمساڵ بەھۆی بێئاوییەوە مەڕدارانی گوندەکە روویان لە ناوچە کوێستانییەکان کردووە لە سنووری قەزاکانی سۆران و چۆمان.