لەنێو ژاژ و دۆڵ و نشێوی ناوچەکانی باشوور و رۆژئاوای کەرکووک شوێنی مانەوە و خۆحەشاردانی چەکدارانی داعش ئاشکراکران. موقەدەم روکن مستەفا جەبار، فەرماندەی فەوجی یەکی لیوای ٣٢ی فیرقەی ٨ی سوپای عێراق رایگەیاند "لەسەر بنەمای زانیارییە هەواڵگرییەکان دەستمان پێکرد، کە لە رێگەی سەرچاوەی هەواڵگرییەوە پێمان گەیشتووە، بە دەستکەوتنی زانیارییەکان، فەرمانی ئەم ئۆپەراسیۆنە دەرکرا".  عەمید ئەحمەد شەمەری، فەرماندەی لیوای ٣٢ی فیرقەی ٨ی سوپای عێراق دەڵێت "ئامانجی ئۆپەراسیۆنەکە پاککردنەوەی ئەم گوند و دەشتاییانەیە لەو چەکدارانەی داعش کە هێشتا ماونەتەوە لە شێوەی گرووپی کەم".  رۆژی یەکەمی ئۆپەراسیۆنەکە بۆ هێزە عێراقییەکان لە باشوور و رۆژئاوای کەرکووک، پشت ئەستوور بە زانیاریی هەواڵگری، گەیشتن بوو بەو ناوچانەی پێشتر داعش زۆرترین هێرشی لێوە کردوونەتە سەر خاڵەکانیان.  لە ماوەی حەوت مانگی رابردووی ئەمساڵ جگە لە هەشت ئۆپەراسیۆنی فراوان، هێزە ئەمنی و سەربازییەکان زیاتر لە دوو هەزار هەڵمەتی گەڕان و پشکنینیان ئەنجامداوە، ئەو هەوڵانەی هێزی سەربازی و هەواڵگریی عێراقی لە ناوچەکە رێگر نەبووە لە کەمکردنەوەی مەترسییەکان لەسەر خەڵک لەم گوندە لە کۆی ١٦٠ ماڵ، ئێستا ماڵەکان لە ژمارەی پەنجەکانی دەست تێپەڕ نابن.  تەها عومەر، دانیشتووی گوندی چەخماخە گوتی "ئەم خانووانەی چۆڵ بوون، هەمووی لە سەنگەر دەچێت، ئەم خانووەی لێی وەستاوین هی کابرایەکە کردوومانەتە سەنگەری پاسەوانیمان، بۆچی؟ چونکە دۆخەکە باش نییە".  ئەم ماوەیە زۆرترین جموجۆڵەکانی داعش لە پارێزگای کەرکووک لە سنووری باشووری داقوق و دوبز و تەواوی ناوچەکانی حەویجەیە، ئەگەرچی ژووری هەماهەنگیی نێوان پێشمەرگە و هێزە عێراقییەکان کارایە، بەڵام لەبەر دووریی شوێنی ئۆپەراسیۆنەکە لە سەنگەرەکانی پێشمەرگەوە، رۆڵی ژووری هەماهەنگی لەم ئۆپەراسیۆنە بەدینەکرا.