لە نووسراوەکەی وەزارەتی دارایی هاتووە: "پاڵپشت بە یاسای چاكسازی و لە مووچە و دەرماڵە بە ژمارە ٢ی ساڵی ٢٠٢٠ و بە نووسراوی ئەنجوومەنی وەزیران - سەرۆكایەتی دیوانی ئەنجوومەنی وەزیران  بە ژمارە  ٢٨٧٤ كە رۆژی ٧/٣/٢٠٢١ ئاراستەی وەزارەتی دارایی و ئابووری كردووە، باس لە چاوخشاندنەوە بە سەرجەم مووچە و دەرماڵەی  بەخشین و ئیمتیازاتەكانی فەرمانبەران دەكات، بەو پێیە وەزارەتی ئابوری بە گشتاندنی ژمارە ٧ بۆ گشت وەزارەت و فەرمانگەكانی نەبەستراو بە وەزارەت گشتاندنی دەركردووە هەر بۆیە دەمانەوێت ئەم روونكردنەوەیە بڵاو بكەینەوە".  لە روونکردنەوەکەی وەزارەتی دارایی ئاماژە بە چەند خاڵێک کراوە:  ١ - گشتاندنەكە ئەو فەرمانبەرانە دەگرێتەوەو كە خوێندنی بەیانیان یان لە دەرەوەی وڵات بەبێ مۆڵەتی خوێندن بە دەر لە یاسا و رێنماییە بەركارەكان بڕوانامەیان بە دەستهێناوە.   ٢ - هەمواركردنەوەی بڕوانامەی ئەوانەی لە سەرەوە ئاماژەمان پێداوە لێكەوتە داراییەكانی هەمواركردنی بڕوانامەكانیان هەڵدەوەشێتەوە.   ٣ - وەزارەتی دارایی و ئابوصری دەسەڵاتی هەڵوەشاندنەوەی هیچ بڕوانامەیەكی نییە.  ٤ - لە رۆژانی  داهاتوو روونكردنەوەی یاسایی تایبەت بەو بڕیارە لە ئەنجوومەنی وەزیرانەوە بە فەرمی دەردەچێت.  حکومەتی هەرێمی کوردستان رۆژی ٤ی تەمموزی ٢٠٢١، بەنووسراوی ژمارە  ٥٤٦٩ بەناونیشانی لێکەوتەکانی پەسەنکردنی بڕوانامە بۆ سەرجەم وەزارەت و فەرمانگەکانی ناردبوو و ئاماژەی بث هەڵوەشاندنەوەی هەر بڕوانامەیەک کردبوو کە بەبێ مۆڵەتی خوێندن بەدەستهاتبێت.