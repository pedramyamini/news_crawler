(ع. س.) بە رووداوی گوت "کاتی خۆی ئەو کوڕەم، دایکی دەیگوت پارەی پێمەدە، من دەمگوت، نا نا گوناحە، گەنجە و دەبێت پارەی هەبێت، نەمزانی ئاوا بێ سفەت دەردەچێت. بێ سفەتە، لەبەر تەماح، چونکە ئەم خانووەم نەکرد بەناویەوە، گەر بمکردبا بەناویەوە ئیدی لەلام دەمایەوە. ئەو رۆژە شۆفێرێک بە کوڕەکەمی گوت ئەوە باوکت دەبەم بۆ موسڵ، ئەویش گوتی بیبە لە موسڵ فڕێیدە با نەگەڕێتەوە، ئەگەر کرێیەکەت ٥٠ هەزار دینارە، من ١٠٠ هەزار دینارت دەدەمێ فڕێی بدە با نەیەتەوە. کچەکانیشم دەڵێن بێزمان نایە لای باوکمان بین خۆ کچەکەم ماڵی نزیکە لێم یانی ناتوانێت بێت سەردانم بکات".  هەفتەی جارێک دراوسیکانی دێن و جلوبەرگەکان بۆ (ع. س.) دەشۆرن و حەمامی پێدەکەن، هەندێک رۆژیش خواردنی بۆ دەهێنن.  مونە شوکر، هاونیشتمانی دەڵێت "بە تەنیام لێرە، دایک و باوکم و براکەم لە تورکیان و من تەنیا لێرەم و دێم یارمەتیی ئەم پیاوە دەدەم، بەڵکو خودا بە خێری بنووسێت".  (ع. س.) خەڵکی کەرکووکە، ١٨ ساڵە لە هەولێر دەژی و لە کوورانی عەنکاوە لەفەفرۆش بووە. لە هەرێمی کوردستان سێ خانەی بەساڵاچووان بۆ کەسانی بەتەمەن و بێ سەرپەرشت هەن.