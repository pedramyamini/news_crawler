د. سەیوان عەلی، بریکاری وەزارەتی پەروەردەی حکومەتی هەرێمی کوردستان و سەرۆکی لیژنەی باڵای تاقیکردنەوەکان لەبارەی ئامادەکارییەکانی وەزارەتی پەروەردە بۆ ئەنجامدانی تاقیکردنەوەکانی پۆلی ١٢ی ئامادەیی، بە رادیۆی رووداوی راگەیاند، هەموو رێکارەکان و ئامادەکارییەکانی ئەنجامدانی تاقیکردنەوەکانی پۆلی ١٢ی ئامادەیی تەواوبوون، "بۆئەوەی لە ٢٥ی مانگ قوتابیان دەست بە تاقیکردنەوەکان بکەن، رێوشوێنی تایبەتمان بۆ خۆپاراستن لە کۆرۆناش گرتووەتەبەر، بەڕێوەبەرایەتیی گشتیی پەروەردەکان راسپێردراون بۆ ئەو مەبەستە و لە هۆڵەکانی تاقیکردنەوە ماسک و پاککەرەوەی دەست ئامادەکراوە و هەوڵمانداوە لە هۆڵەکاندا قوتابیان یەک مەتر و نیو دووریی لە نێوانیان هەبێت".  لەبارەی ئەو سێ نمرەیەی ساڵانە وەزارەتی پەروەردە دەیبەخشێتە ئەو خوێندکارانەی بە خولی یەکەم دەردەچن و داواکاریی قوتابیان بۆئەوەی ئەمساڵ خولی دووەمیش بگرێتەوە، بریکاری وەزارەتی پەروەردە ئاماژەی بەوە کرد "زۆر لە قوتابیان داوادەکەن بەهۆی ئەو بارودۆخە تایبەتەی لە هەرێمی کوردستان بەهۆی کۆرۆناوە هەیە، ئەمساڵ جیاوازی لەنێوان قوتابیانی خولی یەکەم و دووەم نەبێت، ئێمەش ئەو پێشنیازەمان تاوتوێ کردووە و بەڕێز وەزیری پەروەردەش ئاگادارە، بەڵام هێشتا هیچ بڕیارێکی فەرمی لەبارەی هەژمارکردن و هەژمارنەکردنی ئەو سێ نمرەیە نەدراوە، بۆیە ناتوانم هیچ شتێک لەوبارەیەوە بڵێم".  هەروەها سەبارەت بە هەڵەی نێو پرسیارەکان کە ساڵانە دووبارە دەبێتەوە و دەبێتە هۆکاری ناڕەزایی قوتابیان، د. سەیوان عەلی ئەوەی خستەڕوو "هەموو هەوڵێکمان داوە ئەمساڵ هەڵە لە پرسیارەکان روونەدات و میکانیزمێکمان گرتووەتەبەر بۆئەوەی هەڵە روونەدات، دەتوانم بڵێم دڵنیاشم کە هیچ هەڵەیەک نابێت".  بریکاری وەزارەتی پەروەردە باسی لەوەش کرد "بۆ کەمکردنەوەی پرۆگرامەکانیش خەڵکی بەتوانا و پسپۆڕمان هێناوە کاریان لەسەر ئەوە کردووە، هەرچەندە کەمکردنەوەی پرۆگرام بە شێوەیەکی گشتی شتێکی باش نییە، بەڵام پێموایە ئەو ماددانەی لابراون کاریگەرییەکی خراپیان لەسەر تاقیکردنەوەکان و ئایندە و ئاستی خوێندکارانیش لە زانکۆکاندا نابێت، چونکە ئەو کەسانەی پرۆگرامەکانیان کەمکردووەتەوە، کەسانی شارەزان، رەچاوی هەموو شتێکیان کردووە".