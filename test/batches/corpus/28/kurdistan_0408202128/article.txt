شیلان خەلیل، بەڕێوەبەری گشتیی فێرکردنی بنەڕەتی و باخچەی ساوایان بە تۆڕی میدیایی رووداوی رایگەیاند، "دوای ئەوەی ساڵی خوێندنی ٢٠٢٠ - ٢٠٢١ بەهۆی بڵاوبوونەوەی ڤایرۆسی کۆرۆنا و رێوشوێنەکانی کەرەنتینەوە هیچ  منداڵێک لە باخچەکانی ساوایان وەرنەگیران، بۆ ساڵی خوێندنی ٢٠٢١ - ٢٠٢٢ بڕیارمان داوە منداڵان وەربگرین و لەو ٤٢١ باخچەیەی کە لە سەرتاسەری هەرێمی کوردستان هەن، جێیان بکەینەوە".  شیلان خەلیل گوتیشی، هەوڵدەدەن بە رەچاوکردنی بارودۆخی بڵاوبوونەوەی ڤایرۆسی کۆرۆنا و رێنوێنییە خۆپارێزییەکان و بە هاوئاهەنگی لەگەڵ رێکخراوە نێودەوڵەتییەکان، منداڵان لەو باخچانە وەربگیرێن.  بەپێی نووسراوی ژمارە ١٢٨١٢ی بەڕێوەبەرایەتیی باخچەكانی وەزارەتی پەروەردەی حکومەتی هەرێمی کوردستان کە رۆژی چوارشەممە ٤ی ئابی ٢٠٢١ دەرچووە و گشتاندنی بۆ سەرجەم بەڕێوەبەرایەتییەكانی پەروەردە پێ کراوە، "دوای وەرگرتنی رەزامەندیی وەزیری پەروەردە بۆ دیاریكردنی كاتی دابەشكردنی فۆرمی تۆماركردنی منداڵان لە باخچەكانی منداڵانی حكومی بۆ ساڵی خوێندنی (٢٠٢١ - ٢٠٢٢) لە ١٥ - ٨ - ٢٠٢١ ـەوە دەست بکرێت بە دابەشكردنی فۆرم بۆ وەرگرتنی منداڵان".  هەروەها ئەو مەرجانەشی دیاریکردووە کە بۆ وەرگرتنی منداڵان دەرچوون کە ئەمانەن:  ١ - تەمەنی چوار ساڵ بێت و لەدایکبووی ٠١ - ٠١ - ٢٠١٧ تاوەکو ٣١ - ١٢ - ٢٠١٧.  ٢ - منداڵانی تەمەن پێنج ساڵی لەدایکبووی ٠١ - ٠١ - ٢٠١٦ تاوەکو ٣١ - ١٢ - ٢٠١٦ بێت لە گشت باخچەکانی منداڵانی حکومی.  ٣ - بە هیچ شێوەیەک بڕە پارە لە دایک و باوکی منداڵان وەرناگیرێت بۆ تۆمارکردنی ناو.