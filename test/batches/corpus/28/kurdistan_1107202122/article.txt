د. محەممەد رەشید، بەرپرسی چاودێریی دەرمانخانەکانی بازاڕی هەولێر لە دامەزراوەی کۆنترۆڵی جۆری بە رادیۆی رووداوی راگەیاند "لە شەش مانگی رابردوودا لیژنەی چاودێریی بازاڕی دەرمان لە کۆنترۆڵی جۆریی دەرمان ٤٣ کۆمپانیای دەرمانی سزاداوە. ٣٢ کۆمپانیا بەهۆی فرۆشتنی دەرمان بە شوێنی نایاسایی و سەرپێچیکردن لە جێبەجێکردنی مەرجەکانی هەڵگرتن سزای داخستن و پێبژاردنیان بۆ کراوە. ١١ کۆمپانیا بەهۆی سەرپێچی لە رێنوێنییەکانی گواستنەوەی دەرمان تەنیا بە پێبژاردن سزادراون".  بەرپرسی چاودێریی دەرمانخانەکانی بازاڕی هەولێر لە دامەزراوەی کۆنترۆڵی جۆری ئاماژەی بەوە دا، "ئێستا بەهۆی ئەوەی شەپۆلێکی گەرمای بەرز رووی لە هەرێمی کوردستان کردووە، زیاتر سەرنجمان لەسەر شێوازی هەڵگرتن و گواستنەوەی دەرمانە".  بەڕێوەبەرایەتیی کۆنترۆڵی جۆری نزیکەی ساڵێکە دامەزراوە، سەر بە وەزارەتی تەندروستییە و بەرپرسیارن لەو دەرمانانەی لە هەرێمی کوردستاندان.  د. محەممەد رەشید گوتی "هەر ئەمساڵ ٢٥ کۆگای دەرمان سزادراون کە ١٥ یان بەهۆی فرۆشتنی دەرمان بە شوێنی نایاسایی و هەبوونی دەرمانی نایاسایی لە کۆگادا بە پێبژاردن سزادراون. بەپێی یاسا کۆگاکانی دەرمان لە هەرێمی کوردستاندا تەنیا دەتوانن دەرمان بە دەرمانخانەکان بفرۆشن، بەڵام ئەوان دەرمانیان بە یاریدەدەرانی پزیشک و نۆرینگە لاکۆڵانەکان فرۆشتووە کە بەپێی فەرمانی ئەنجوومەنی وەزیران نایاساییە".  بەرپرسی چاودێریی دەرمانخانەکانی بازاڕی هەولێر ئەوەی خستەڕوو کە هەر ئەمساڵ لەسەر سکاڵای هاووڵاتییان، بەهۆی گرانیی نرخ و هەبوونی دەرمانی قاچاخەوە، ١٠ دەرمانخانە سزادراون، "ئێمە لەسەر هەرزانیی نرخ هیچ دەرمانخانەیەک داناخەین، بەڵکو کار بۆ ئەوە دەکەین کە لە هەموو شوێنێک یەک نرخ بێت. ئەگەر دەرمانێک لەزگەی کۆنترۆڵی جۆریی هەرێمی کوردستانی پێوەنەبێت، پێویستە هاووڵاتی خۆی لە بەکارهێنانی بەدووربگرێت".  چاودێریی دەرمانخانەکانی بازاڕی هەولێر لە دامەزراوەی کۆنترۆڵی جۆری هێڵێکی گەرمیان هەیە کە هاووڵاتییان دەتوانن لەڕێگەیەوە پەیوەندییان پێوە بکەن و سکاڵاکانیانیان پێ بگەیێنن کە ئەم ژمارەیەیە: ٠٧٥٠٢٣٥٦٠٠٠. ئەو ژمارەیە وەتسئەپ و ڤایبەریشی لەسەرە.