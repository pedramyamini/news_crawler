بەگوێرەی زانیارییەکانی تۆڕی میدیایی رووداو، ئەمڕۆ یەکشەممە ١٥ی ئابی ٢٠٢١ لە گوندی شکەفتانێ سەر بە شارۆچکەی شەمزینانی جۆلەمێرگ، لە سنووری نێوان باکوور و رۆژهەڵاتی کوردستان شوانێکی کوردی تەمەن ٢٠ ساڵ بە ناوی رۆستەم چاکماک کاتێک مەڕ و ماڵاتەکانی لە لەوەڕگاکانی ئەو ناوچەیەدا دەلەوەڕاند لەلایەن پاسدارانی ئێرانەوە لەسەر سنوور تەقەی لێ کراوە و بەو هۆیەوە گیانی لەدەستداوە.   سەیهان کایا  کە خزمی رۆستەم چاکماکە و  دانیشتووی هەمان گوندە بە تۆڕی میدیایی رووداوی راگەیاند، بەرەبەیانی ئەمڕۆ کاتێک رۆستەم چاکماک لە کوێستانەکانی سەرچەلا مەڕ و ماڵاتی دەلەوەڕاند لەو دیوی سنوورەوە تەقەی لێکرا. بە گوتەی کایا گوللە بەر سەری رۆستەم چاکماک کەوتووە و بەو هۆیەوە گیانی لەدەستداوە.   هەر سەبارەت بەو رووداوە سەعید دەدە پەرلەمانتای هەدەپەی جۆلەمێرگ بە تۆڕی میدیایی رووداوی راگەیاند، پاسدارانی ئێران سنووریان بەزاندووە و لە دیوی باکووری کورستانەوە تەقەیان لەو گەنجە کوردە و کوشتوویانە.   ئەو پەرلەمانتارەی جۆلەمێرگ گوتی: "رووداوەکە کاژێر ٠٦: ٠٠ی بەرەبەیانی ئەمڕۆ یەکشەممە روویداوە، گەنجێکی کوردی تەمەن ٢٠ ساڵ بەناوی رۆستەم چاکماک لە گوندەکەی خۆی لەسەر سنوور لەلایەن پاسدارانی ئێران، کە سنووریان بەزاندووە تەقەی لێکراوە و کوژراوە".    پەرلەمانتارەکەی هەدەپە ئاماژەی بەوەدا، تەرمی ئەو شوانە کوردە لەلایەن تیمەکانی تەندروستییەوە گوازراوەتەوە بۆ نەخۆشخانەی و خێزانەکەی لە نەخۆشخانە چاوەڕێی راپۆرتی پزیشکی دادن.   ئەو پەرلەمانتارە ئاماژەی بەوەدا پاسدارانی ئێران و تورکیا چەندینجار هاونیشتمانی کوردیان لە نزیک ناوچە سنوورییەکان کردوونەتە ئامانج و گوتی: "ماوەیەک بەر لە ئێستا لە ناوچەی روبارۆک لە سنووری نێوان باکوور و باشووری کوردستان لە رووداوێکی هاوشێوەدا چەند گەنجێکی کورد لەلایەن سەربازانی سوپای تورکیاوە کرابوونە ئامانج".