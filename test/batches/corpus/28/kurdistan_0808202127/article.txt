وەزارەتی خوێندنی باڵا و توێژینەوەی زانستی رایگەیاند، رۆژی یەکشەممە ٠٨ - ٠٨ - ٢٠٢١ هەریەک لە "د. ئاریانا خالص جەواد" لە جێگەى "د. سەلیم زەنگەنە" وەکو سەرۆکى ئەنجوومەنى کوردستان بۆ پسپۆڕییە پزیشکییەکان، "د. نورەدین ئیسماعیل اللە قولى" لە جێگەى "د. کامەران یونس" وەکو سەرۆکى زانکۆى هەولێری پزیشکى و "د. شێروان شەریف قرطاس" لە جێگەى "د. موسڵیح مستەفا" وەکو سەرۆکى زانکۆى سۆران، ئاڵوگۆڕى پۆستیان لەگەڵ یەکتر ئەنجامدا و بە فەرمى دەستبەکاربوون.  د. ئارام محەممەد قادر، وەزیرى خوێندنى باڵا رایگەیاند "لە ماوەى دوو ساڵى رابردوودا سەربارى گرفت و ئاڵنگارییەکانى زانکۆکانمان، توانیمان لەسەر پێى خۆمان بوەستین و پێکەوە توانیمان رووبەڕووى هەموو ئەو گرفت و قەیرانانە ببینەوە کە لە ئەنجامى دەرهاویشتەکانى پەتاى جیهانیى کۆرۆنا و دۆخى سیاسى و ئابوورى هاتە رێمان، بۆ ئەمەش بەیەکەوە توانیمان لە رێگەى پەیڕەوکردنى سیستەمى خوێندنى ئاوێتە پرۆسەى خوێندن بپارێزین و نەهێڵین رۆڵەکانى وڵاتەکەمان ساڵى خوێندنیان لەکیس بچێت".  وەزیری خوێندنی باڵا ئاماژەی بەوە کرد، "هەرچەندە پرۆسەى خوێندنى ساڵانى رابردوو بە شێوەیەکى بەرچاو بە سەرکەوتوویى کۆتایى پێهات، بەڵام لە هەمان کاتدا پێویستە پێکەوە هەڵسەنگاندنێکى ورد و زانستیانە بۆ سیستەمى ئاوێتە و لایەنە جیاکانى بەڕێوەچوونى پرۆسەى خوێندنى دوو ساڵى رابردوو ئەنجام بدەین".  لە بەشێکى دیکەى گوتەکانیدا لە رێوڕەسمى ئاڵوگۆڕى پۆستى سەرۆک زانکۆکان، د. ئارام محەممەد ئەوەی خستەڕوو "بە وردى ئاگادارى بارودۆخى دارایى زانکۆکانین و باوەڕى تەواومان بە سەربەخۆیى دارایى و ئەکادیمى و کارگێڕیى زانکۆکانە، لەو پێناوەشدا هەوڵى تەواومان داوە و کارەکانیشمان بەردەوام دەبێت بۆئەوەى پشتیوانیى دەسەڵاتى دارایى شایستە بگەڕێتەوە بۆ زانکۆکان".