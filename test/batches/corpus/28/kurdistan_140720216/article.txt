ئەمڕۆ چوارشەممە ١٤ - ٧ - ٢٠٢١ شەماڵ دێواری، گوتەبێژی پۆلیسی قەزای سۆران بە تۆڕی میدیایی رووداوی راگەیاند، دوو کەسیان بە تۆمەتی ساختەکردنی دراوی عێراقی دەستگیرکردووە و لەکاتی دەستگیرکردنەکەشدا ٤ ملیۆن و ٩٠٠ هەزار دیناری عێراقییان لە جۆری ٢٥ هەزاری پێبووە.  لەبارەی چۆنیەتی دەستگیرکردنەکەشی، گوتەبێژی پۆلیسی سۆران گوتی: "کاسبکارانی ناو بازاڕی شارۆچکەی سۆران ئاگاداریان کردینەوە، کە دراوی ساختە کەوتووەتە بازاڕەوە، دوای بەدواداچوون کەسێکمان دەستگیرکرد و ئەویش دانی بەوەدانا کە کەسێکی دیکە هاوبەشییەتی و هەردووکیشیان بە رەچەڵەک ئێرانین".  تۆمەتبارەکان یەکێکیان ناوی (م. ا. ف)ە و لەدایکبووی ساڵی ١٩٩٥ ە، ئەوی دیکەشیان ناوی (ا. ص. م)ە و لەدایکبووی ساڵی ١٩٨٢ ە. هەردووکیان بەپێی ماددەی ٢٨١ لە یاسای سزاکانی عێراق راگیراون.