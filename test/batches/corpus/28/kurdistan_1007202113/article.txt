مەهدی موبارەک، بەڕێوەبەری پێشووی کشتوکاڵی کەرکووک، لەکاتی بەشداریکردنی لە بووڵتەنی هەواڵەکانی کاژێر ١٠: ٠٠ی تۆڕی میدیایی رووداو کە رۆژان ئەبووبەکر پێشكێشی دەکات، لەبارەی مامەڵەی ئیدارەی کەرکووک لەگەڵ پێکهاتەکان و ئەو جیاکارییەی لە دوای ١٦ی ئۆکتۆبەرەوە لە نێوان پێکهاتەکانی کەرکووک دروستبوونە، رایگەیاند: "لەدوای داگیرکردنی کەرکووک، کەرکووک کەوتە ژێر بارێکی سەربازی. ئەو خەڵکەشی هێنراونەتە پارێزگاکە، خەڵکی غەریبن بە شارەکە و رەوشی شارەکەش لە رووی ئەمنییەوە بە تەواوەتی تێکچووە، هەموو ئەو دامودەزگایانەی مەبەستیانە دەستیانکردووە بە پرۆسەی بە عەرەبکردن و بە شیعەکردنی پارێزگاکە".  بە گوتەی مەهدی موبارەک دەست بۆ ئەو شوێنە هەستیارانە برداوە کەوا پەیوەندیی بە پرۆسەی بە عەرەبکردنەوە هەیە و دەڵێت: "فەرمانگاکانی کشتوکاڵی کەرکووک، کۆچ و کۆچبەران، باری شارستانی کە دەستیان بۆ براوە پلانی بە عەرەبکردنیان تێدا جێبەجێدەکرێت".   بەڕێوەبەری پێشووی کشتوکاڵی کەرکووک دەشڵێت: "لەدوای ١٦ی ئۆکتۆبەرەوە پرۆسەی بە عەرەبکردن ئەوەندە بەهێز و لە راددەبەدەرە و بە شێوەیەکە کە بەڵانسی هێز بە تەواوەتی لە کەرکووک گۆڕاوە".  مەهدی موبارەک ئاماژە بەوە دەدات، "بەپێی دوایین ئامار، ٢٥ هەزار خێزانی ئاوارەی عەرەب بۆ پارێزگای کەرکووک هێنراون، ناسنامەی باری شارستانی و پسوولەی خۆراکیان بۆ کەرکووک گواستراوەتەوە. لە دەوروبەری کەرکووکیش بە پاڵپشتی راکان سەعید پارێزگاری سەپێندراوی کەرکووک، ئەو خەڵکانەی لە دوای ٢٠٠٣ لە پارێزگای کەرکووک دەرچوون، دووبارە بەناوی ئاوارەوە دەیانهێنێتەوە کەرکووک و بە بەرچاوی خودی پارێزگار زەوی داگیر دەکەن و زێدەڕۆیی دەکەن".  سەبارەت بە کاریگەری گۆڕینی پۆستە ئیدارییەکان لەسەر پێشکەشکردنی خزمەتگوزارییەکان لە شارەکە، مەهدی موبارەک دەڵێت: "بە دڵنیاییەوە کاریگەرییەکی یەکجار زۆری هەبووە، چونکە ئەو بەڕێوەبەرایەتییانەی بەڕێوەبەرەکانیان عەرەبن پرۆژەکان بۆ ناوچە عەرەبییەکان دەبەن، بۆ نموونە لە قەزای داقووق ٦ ملیار دینار بۆ ئاوەدانکردنەوەی ئەو ناوچەیە تەرخانکراوە بۆ ٢٢ پرۆژە، یەک دیناریشی بۆ ناوچە کوردییەکان نییە".   لەبارەی بۆچوونی تورکمانەکانیش مەهدی موبارەک ئاماژە بەوە دەدات، "هەندێکیان بێدەنگییان نواندووە، بەرپرسەکان و هەندێک لە حیزبەکان، بەڵام وەکو هاووڵاتی تورکمان ئەوانیش زەرەرمەندن لە پێشکەشکردنی خزمەتگوزارییەکان و دژی ئەو گەندەڵییەن کە لە پارێزگاکە دەکرێت. خەڵکی تورکمان بۆچوونیان لەگەڵ حیزبە تورکمانییەکان جیاوازە".  لەبارەی کێشەی زەویوزاری جووتیارانی کوردیش بەڕێوەبەری پێشووی کشتوکاڵی کەرکووک گوتی: "پرۆسەی بە عەربکردنی زەوییە کشتوکاڵییەکان، پرۆسەیەکە لە ناوەڕاستی حەفتایەکانەوە بە پلانی سیاسی و بە بەرگێکی یاسایی دەستیپێکردووە، بەڵام لە دوای ٢٠٠٣ شکست بە بەشی زۆری ئەو پلانانەدا هێندرا بە دەرچوونی چەندین بڕیار لەوانە هەڵوەشاندنەوەی سەرجەم گرێبەستە کشتوکاڵییەکان و هەڵوەشاندنەوەی سەرجەم بڕیارەکانی لیژنەی کاروباری باکوور".  بەڵام وەک بەڕێوەبەری پێشووی کشتوکاڵی کەرکووک دەڵێت، "وەزارەتی کشتوکاڵ و وەزارەتی داد و هەندێ حیزبی شیعی بە مەبەست و پلان بە هاوکاری پارێزگاری سەپێندراو و بە هاوئاهەنگیی لایەنە سەربازییەکانی کەرکووک، جارێکی دیکە دەستیان بە بەعەرەبکردنی کەرکووک کردەوە".