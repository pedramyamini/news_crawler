دەفتەری سیاسی حدک لە راگەیێندراوێکدا بە بۆنەی سزادانی بکوژانی قادر قادری، یەکێک لە فەرماندەکانی پێشمەرگەی حیزبە لەلایەن دادگەی تاوانەکانی هەولێر سوپاسی ناوەندە ئەمنییەکان و دەزگای دادی هەرێمی کوردستان دەکات و دەڵێت: "هیوادارین ئەو بڕیارەی دادگە ببێتە خاڵێکی وەرچەرخان لە هەڵدانەوە و بەگەڕخستنەوەی تیرۆری تێکۆشەرانی سیاسی دیکەش کە بەهۆی کۆماری ئیسلامی ئێرانەوە لە هەرێمی کوردستان تیرۆر کراون. هەروەها ببێتە هۆی وەستاندن و بەرگرتن بە بەردەوامیی هەوڵە تێرۆریستییەکانی رێژیم لەدژی تێکۆشەرانی کوردی رۆژهەڵاتی کوردستان".  لە راگەیێندراوەکەی حدکدا هەروەها ئاماژە بەوە کراوە کە بەپێی لێکۆڵینەوەکانی دادگە، دانپێدانانی تاوانباران و بوونی بەڵگەی تەواو، بڕیاری کوشتنی قادر قادری لەلایەن کۆماری ئیسلامی ئێران و سوپای پاسداران دراوە و چاوەڕوانن تاوانبارانی دۆسیەکە بەپێی یاسای تیرۆر سزا بدرێن نەک یاسای کوشتنی بە ئەنقەست.  حدک دەڵێت: "کۆماری ئیسلامی ئێران لە چوار دەیەی رابردوو زیاتر لە ٤١٥ چالاکڤانی سیاسی و پێشمەرگەی رۆژهەڵاتی کوردستانی کوشتووە کە بەشی زۆریان لەنێو خاکی هەرێمی کوردستاندا بووە و لەو ژمارەیە ٣٥٠ کەسیان پێشمەرگە و ئەندامی حیزبی دیموکرات بوونە".