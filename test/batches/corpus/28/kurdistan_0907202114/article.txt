ئەمڕۆ هەینی ٩ - ٧ - ٢٠٢١ کاژێر ١٤: ٣٦ بەڕێوەبەرایەتیی بەگریی شارستانیی سۆران لە خنكانى گەنجێك له رووبارى گەلی عەلی بەگ ئاگادار کراونەتەوە و دوای گەڕان بە دوای تەرمەکەدا کاژێر ١٥: ٣٥ دۆزیویانەتەوە.  رائید بەیار باڵەکی، گوتەبێژی بەرگریی شارستانیی سۆران لەبارەی رووداوەکەوە بە رووداوی گوت: گەنجەکە ناوی جەلال ئیبۆ محەممەدە، تەمەنی ٢٠ ساڵە و دانيشتووى شاوێس بووە و خەڵکی رۆژئاوای کوردستان بووە و بە مەبەستی گەشت و سەیران سەردانی ئەو ناوچەیەی کردووە.  گوتەبێژی بەرگریی شارستانیی سۆران هۆکاری خنکانەکەی بۆ ئەوە گێڕایەوە، کە مەلەی نەزانیوە و گوتیشی: "تەرمی گەنجەکە بۆ توێکاری، رەوانەی پزیشکی دادیی سۆران کراوە".  لە سەرەتای ئەمساڵەوە ئەمە هەشتەم کەسە کە لە سنووری بەڕێوەبەرایەتیی بەرگریی شارستانی سۆران دەخنکێت.