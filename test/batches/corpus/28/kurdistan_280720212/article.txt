هەردی محەممەد، پەیامنێری رووداو لە باشووری کەرکووک لەبارەی ئۆپەراسیۆنەکە رایگەیاند، ئامانجی ئۆپەراسیۆنەکە کێوماڵکردنی سنوورەکانی ریاز، حەویجە و داقووقە و هێزە عێراقییەکانیش ئامانجیانە بچنە قووڵایی ئەو ناوچانەی داعش هێرشییان لێوە دەکات.   هێزەکانی لیوای ٣٢ی سەر بە فیرقەی هەشتی سوپای عێراق لە ئۆپەراسیۆنەکەدا بەشدارن و ئۆپەراسیۆنەکەش لە چوار میحوەرەوە لە باشووری کەرکووک و رۆژئاوای کەرکووک دەستیپێکردووە.  ئەو هێزانەی بەشدارن بریتین لە: هێزەکانی سوپای عێراق بە دوو لیوا، فیرقەیەکی هێزەکانی پۆلیسی فیدراڵی، هێزەکانی بەرپەرچدانەوەی خێرا و بەشێک لە هێزەکانی حەشدی شەعبی و حەشدی عەشائیری کە لە ناوچەکەدا بوونیان هەیە.  پەیامنێری رووداو ئاماژە بەوەش دەدات، ئامانجی ئەو ئۆپەراسیۆنە کەمکردنەوە و کۆنترۆڵکردنی جموجۆڵەکانی داعشە کە لە رابردوودا لەو ناوچانە چالاکییان تێیدا کردووە.   سەبارەت بە دوایین جموجوڵەکانی داعش لە ناوچەکەدا، پەیامنێری رووداو دەڵێت، هەفتەی رابردوو لە گوندی قەرەتەپە بەهۆی رووبەڕووبوونەوەیان لەگەڵ چەکدارانی داعش، چوار سەربازیی سوپای عێراق کوژران.  ئۆپەراسیۆنەکەش زیاتر لەو ناوچانەیە کە گومان دەکرێت داعشی تێدابێت، هەردی محەممەد دەشڵێت، ئۆپەراسیۆنەکەی ئەمڕۆش زیاتر هەواڵگرییە کەمتر رووبەڕووبوونەوەیان لەگەڵ چەکدارانی داعش هەبووە. لەبەرئەوە دیاریکردنی شوێنی چەکدارەکان یەکێکە لە ئامانجەکان.   پەیامنێری رووداو لە بەشێکی دیکەی قسەکانیدا گوتیشی، جیاواز لەو هێزە ئەمنییانە کە لە ئۆپەراسیۆنەکەدا بەشدارن هێزێکی لیوای تایبەت لە بەغداوە هاتوون و بەشداریی ئۆپەراسیۆنەکە دەکەن.  فەرماندەی لیوای ٣٢ی هێزەعێراقییەکان بە تۆڕی میدیایی رووداوی راگەیاند، کە ئەوان ئەو ناوچەیان بۆ ئەوە هەڵبژاردووە کە جموجۆڵی داعش لەو ناوچەیە زیاتر هەستی پێدەکرێت.   بەشێک لە خەڵکی ناوچەکە گومانی ئەوەیان لێدەکرێت کە هاوکاری چەکدارانی داعش بکەن، پەیامنێری رووداو دەشڵێت، بەشێکی خەڵکەکەش هاوکاریی هێزەکان دەکەن و زانیارییان پێدەدەن.  لە ماوەی شەش مانگی رابردوودا نزیکەی ٢٥٠ داواکراو لەو ناوچەیە دەستگیرکراون کە ئۆپەراسیۆنەکەی تێدا کراوە و سەرجەمیشان داواکراوبوونە بە ماددەی چواری تیرۆر و پەیوەندییان بە داعشەوە هەبووە. زیاتر لە دوو هەزار و هەڵمەتی گەڕان و پشکنینیش لە ماوەی رابردوودا ئەنجام دراون و توانیویانە دەست بەسەر ئەو ماڵانەدا بگرن کە داعشی تێدابووە.