ئەمڕۆ سێشەممە ٣ - ٨ - ٢٠٢١ دایکە شەمێ، لە کەمپی چەمشکۆ لە سنووری پارێزگای دهۆکەوە بەشداری بووڵتەنی هەواڵەکانی کاژێر ٠٧: ٠٠ ـی رووداوی کرد، کە جەعفەر موبەشرنیا پێشکەشی دەکات.  لەبارەی ژمارەی ئەو قوربانیانەی بەهۆی هێرشی داعشەوە داویانە، دایکە شەمێ گوتی: " ٣٣ کەسی ماڵباتەکەم بوونە قوربانی و دیلی دەستی داعش، لەو ٣٣ کەسە ١٣ یان گیانیان لەدەستداوە، ١٨ ـی دیکەیان رزگارکراون و بووکێکێم و کوڕەکەی لە دەستی داعشی تیرۆریستدا ماون، ئەگەرچی داوام کردووە بچمە نێو کەمپی هۆل بۆ ئەوەی بەدوایاندا بگەڕێم، بەڵام رێگەم پێنادەن. "  دایکە شەمێ، کە نۆ کەسی خێزانەکەی بوونەتە قوربانی دەڵێت: "شەش کوڕم لەلایەن داعشەوە کوژران، کچێکم ئامادەنەبوو خۆی بداتە دەست داعش و دەستی خۆی بڕی و خۆی کوشت، لە کوڕەکان ئێستا تەنیا کوڕێکم ماوە ئەویش دوو گوللەی بەر قاچی کەوتووە و کەمئەندام بووە. "  لەبارەی داواکارییەکانیان ئەو دایکە کوردە ئێزدیە هیوا دەخوازێت بەر لە مردنی لە ژیانی ژێر چادری رزگاری ببێت و دەڵێت: "پێش ئەوەی بمرین لەژێر ئەو چادرانە رزگارمان ببێت و بچینە سەر ماڵێک، سبەی بگەڕێمەوە شوێنی خۆمان، چوار رۆژی دیکە منداڵی منداڵەکانمان ئەو منداڵانەی ماومن لەگەڵ خۆم ببەمەوە، ترسی ئەوەمان هەیە فەرمانێکی دیکە بەسەر من و منداڵەکانم دابێت، ناتوانین بۆ هیچ شوێنێک بڕۆین. بۆیە داوا دەکەم شوێنێک بۆمن منداڵەکانم دابین بکەن، ماوەی حەوت ساڵە لەژێر ئەو چادرانە رزاین، ژیانمان لەسەر دونیا نەماوە. "  دایکە شەمێ ماوەی حەوت ساڵە لە ٣ ـی ئابدا خۆراک دروست دەکات و دەیکاتە خێر و بەسەر دەرودراوسێیەکانی لەنێو کەمپەکەیان دەیبخشێتەوە، ئامانجیش لەو کارە وەک دایکە شەمێ رایگەیاند، "بەو خێرەی دەیکەم دڵ ئارام دەبێتەوە، چونکە تاوەکو ئێستاش نازانم گۆڕی منداڵەکانم لەکوێن، تەنانەت ئێسکەکانیشیان نەماوە. "  ئەمڕۆ سێشەممە ٣ - ٨ - ٢٠٢١، حەوت ساڵ بەسەر کۆمەڵکوژیی ئێزدییەکان تێدەپەڕێت. بەپێی ئامارەکانی نووسینگەی رزگارکردنی کوردانی ئێزدیی رفێندراوی دەستی داعش کە بارەگای سەرەکیی لە هەرێمی کوردستانە کە لە شوباتی ساڵی ٢٠٢١ بڵاوی کردووەتەوە، لە ٣ ـی ئابی ساڵی ٢٠١٤ وە ژمارەی ئێزدییەکان لە عێراق بە گشتی نزیکەی ٥٥٠ هەزار کەس بووە، بەڵام بەهۆی هێرشی داعشەوە نزیکەی ٣٦٠ هەزاریان ئاوارە بوون، کەچی تاوەکو ئێستا تەنیا ١٥٠ هەزاریان گەڕاونەتەوە شنگال.  بە گوێرەی ئەو ئامارە، ژمارەی شەهیدانی ئێزدی لە چەند رۆژی سەرەتای هێرشەکەی داعشدا گەیشتووەتە هەزار و ٢٩٣ شەهید. هەر ئەو هێرشە بووە هۆی بێباوانکردنی دوو هەزار و ٧٤٥ منداڵی ئێزدی.  تاوەکو ئێستا ٨٢ گۆڕی بەکۆمەڵ لە شنگال دۆزراونەتەوە، ئەوە جیا لە دۆزینەوەی دەیان گۆڕی تاکەکەسی، لە کاتێکدا داعش ٦٨ گۆڕی پیرۆز و مەزارگەی ئایینیی ئێزدییەکانی تەقاندووەتەوە و ئەو هەموو رووداوانەیش بوونەتە هۆی کۆچکردنی زیاتر لە ١٠٠ هەزار ئێزدی بۆ دەرەوەی عێراق.  بەپێی ئامارەکانی نووسینگەکە، شەش هەزار و ٤١٧ ئێزدی لەلایەن داعشەوە رفێندراون کە سێ هەزار و ٥٤٨ رفێندراویان لە رەگەزی مێن و دوو هەزار و ٨٦٩ رفێندراویان نێرن.  تاوەکو مانگی شوباتی ٢٠٢١ سێ هەزار و ٥٤٥ لەو رفێندراوانە لە دەستی داعش رزگارکراون، هەزار و ٢٠٥ ـیان ئافرەتن، ٣٣٩ یان پیاون، ٢٠٠١ رزگارکراویشیان منداڵن، بەوەیش هێشتا چارەنووسی دوو هەزار و ٧٦٨ ئێزدیی دیار نییە کە هەزار و ٢٩٨ ـیان مێن.  تاوەکو ئێستا ١٦ رێکخراوی نێودەوڵەتی و پەرلەمانی وڵاتان کۆمەڵکوژیی ئێزدییەکانیان بە جینۆساید ناساندووە، لە نێویاندا پەرلەمانی هۆڵەنەدا، بەلجیکا، ئەوروپا، کەنەدا، ئەرمینیا و ئەنجوومەنی نوێنەرانی ئەمریکا.