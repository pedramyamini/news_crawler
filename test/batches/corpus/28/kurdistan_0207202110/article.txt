حەسەن زەین عابدین، قایمقامی خورماتوو بە تۆڕی میدیایی رووداوی راگەیاند "بۆمبەکە لەنێو جلیکانەیەک دانرابوو، لەکاتی گەڕانەوەی ئەو خێزانە لە خورماتووەوە بۆ گوندی زەنجەلی، پێیاندا تەقیوەتەوە و ھێزە ئەمنییەکان ئێستا لە شوێنی رووداوەکەن بۆ لێکۆڵینەوە".  قایمقامی خورماتوو ئاماژە بەوە دەکات "کوژراوەکە ئافرەتێکی تەمەن ٤٠ ساڵە و دایکی چوار منداڵ بووە، لەگەڵ ئەودا برایەکی و چوار منداڵەکەی و ھاوژینەکەی ھەبووە کە ئەوان برینداربوون و لە نەخۆشخانەی کۆماری لە خورماتوو چارەسەر وەردەگرن".  بە گوتەی حەسەن زەین عابدین، کردەوەکە داعش ئەنجامیداوە، ماوەیەکە لەو سنوورە چەکدارانی داعش جموجۆڵیان دەستپێکردووەتەوە، ئێمە پێشتر ھۆشداریمان بە خەڵکی ئەو گوندە دابوو کە لە ھۆزی دۆیاتن، بۆئەوەی لە گوندەکە نەمێنن، چونکە داعش مەترسییە بۆ سەریان، بەڵام گوێیان بە ھۆشداریی ئێمە نەدا و بەداخەوە ئەمڕۆ ئەو رووداوە دڵتەزێنەی لێکەوتەوە.