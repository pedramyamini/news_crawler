رۆژی چوارشەممە ٠٤ - ٠٨ - ٢٠٢١ بەشی راگەیاندن و پەیوەندییەکانی بەڕێوەبەرایەتیی پۆلیسی سلێمانی راگەیێندراوێکی لەبارەی دەستگیرکردنی ئەو دوو تۆمەتبارە بڵاوکردووەتەوە و دەڵێت، شەوی رابردوو مەفرەزەکانی نووسینگەی نەهێشتنی تاوانی بەشی پۆلیسی چەمچەماڵ دوو تۆمەتباریان بە بڕێك دراوی ساختەوە دەستگیركردووە.   پۆلیسی سلێمانی دەڵێت، دوای كۆكردنەوەی زانیاری و چاودێری و بەدواداچوونی ورد و وەرگرتنی بڕیاری دادوەر، بە هاوكارى هێزەکانی ئاسایشی رۆژئاوا دوو تۆمەتبارەکە دەستگیرکراون.  پۆلیس وێنەی دراوە ساختەکەی بڵاوکردووەتەوە و دەشڵێت، لەكاتی دەستگیركردنی تۆمەتبارەكاندا دەستگیرا بەسەر بڕێک دراوی بیانی ساختەدا كە تۆمەتباران بەنیازبوون ساخی بكەنەوە.  وەک پۆلیسی سلێمانی ئاماژەی پێداوە، تۆمەتبارەکان (ب، ع، ع) و (ع، س، ع) بە بڕیاری دادوەر و بەپێی ماددەی ٢٨١ لە یاسای سزادان راگیراون و لێكۆڵینەوەكان بەردەوامن.