هاوکات پێنتاگۆن بە رووداوی راگەیاند، ئەوان لە رووداوی هێرشەکە ئاگادارن و دەستیان بە لێکۆڵینەوە کردووە.   هێرشەکەی سەر فڕۆکەخانەی هەولێر سێیەمینە کە لە ماوەی دوور رۆژدا ئەنجامدرابێت، ئەوانی دیکە یەکێکیان کرایە سەر بنکەی سەربازیی عەین ئەسەد لە ئەنبار و باڵیۆزخانەی ئەمریکا لە بەغدا.   هەروەها لە مانگی نیسانەوە، ئەمە سێیەم هێرشی درۆنییە بکرێتە سەر هەولێر، ئەوەش دوای ئەوەی کە مانگی نیسان درۆنێکی بۆمبڕێژکراو یەکێک لە شوێنەکانی راگرتنی فڕۆکەکانی سی ئای ئەی لە بنکەی سەربازی لە فڕۆکەخانەی هەولێری کردە ئامانج و لە هێرشێکی دیکەشدا لە ٢٦ی حوزەیران سێ درۆنی دیکە لە گوندی براغی سەر بە هەولێر و یەکێکی دیکەیان لە چۆڵەوانییەکی چیای تارین کەوتە خوارەوە، ئەوەش بە گوێرەی لێکۆڵینەوەی هێزە ئەمنییەکان.   لە سەرەتای ئەمساڵەوە، هێز و نێردە دیپلۆماسییەکانی ئەمریکا بەشێوەیەکی بەردەوام لە عێراق و هەرێمی کوردستان کراونەتە ئامانجی هێرشە درۆنی و مووشەکییەکان.   ئەمریکا لە چوارچێوەی هاوپەیمانیی نێودەوڵەتیی دژی داعش، دوو هەزار و ٥٠٠ سەربازی هەرێمی کوردستان و عێراق هەیە.  رۆژی دووشەممە، هێزەکانی ئەمریکا درۆنێکی بۆمبڕێژکراویان بەسەر ئاسمانی باڵیۆزخانەی وڵاتەکەیان لە بەغدا خستە خوارەوە.   چەند کاژێرێک پێش ئەوەش، سێ مووشەک ئاراستەی بنکەی سەربازیی عەین ئەسەد لە ئەنبار کران.   ئەمریکا بەم دواییانە سێ ملیۆن دۆلاری وەکو خەڵات راگەیاند بۆ هەر کەسێک کە زانیاری لەسەر سەرچاوەی هێرشەکان ئاشکرابکات.   پێشتر لە کۆتایی مانگی حوزەیران، بە فەرمانی جۆ بایدن، سەرۆکی ئەمریکا، لە نزیک سنووری نێوان عێراق و سووریا، هێرشێکی ئاسمانی کرایە سەر گرووپە چەکدارەکانی نزیک لە ئێران. جۆن کێربی، گوتەبێژی پێنتاگۆن رایگەیاند، هێرشەکە لە وەڵامی هێرشەکەی ٢٦ی حوزەیرانی سەر هەولێر بووە.