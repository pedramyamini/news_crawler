رەنجە جەمال، پەیامنێری رووداو لە هەولێر رایگەیاند لە کاژێر ١٠: ٣٠ ـی بەیانیی ئەمڕۆ سێشەممە ٢٧ - ٠٧ - ٢٠٢١، لیژنەی باڵای بەرەنگاربوونەوەی کۆرۆنا بە سەرپەرشتی وەزیری ناوخۆ و بە ئامادەبوونی وەزیرانی تەندروستی، پەروەردە، خوێندنی باڵا، گواستنەوەو گەیاندن، ئەوقاف، پارێزگارەکان، بەرپرسی یەکە ئیدارەییەکان و فەرمانگەی پەیوەندییەکانی دەرەوە لە کۆبوونەوەدایە.  وەزارەتی تەندروستی راپۆرتێکی وردی لەبارەی دۆخی تەندروستی ئامادە کردووە، چەند پێشنیازێک کراوە، کە هەموو لایەک کۆکن لەسەری، لەوانە کۆتاییهێنان بە هاتنی گەشتیاران تاوەکو دۆخەکە دەکەوێتە ژێر کۆنترۆڵ، کەواتە گرووپی گەشتیاری قەدەخە دەکرێت، هاتووچۆ لەگەڵ پارێزگاکانی عێراق سنووردار دەکرێت، تەنیا بۆ دۆخە پێویستەکان و جووڵەی بازرگانی نەبێت.  دکتۆر سامان بەرزنجی، وەزیری تەندروستیی هەرێمی کوردستان، بە تایبەت ئەوەی بە پەیامنێری رووداو راگەیاندووە، بەشێکی ئەوانەی کە ئێستا تووشبووی کۆرۆنان و لە نەخۆشخانەکانی هەرێمی کوردستان خەوێندراون، گەشتیارانن.  یەکێکی دیکە لە پێشنیازەکان ئەوەیە قەدەخەی هاتووچۆ تەنیا لە کاتی شەواندا هەبێت، واتە قەدەخەی گشتی راناگەیێندرێت و پێشنیازیش نەکراوە، نە وەزارەتی تەندروستی و نە پارێزگاکانیش پشتگیری لە قەدەخەی گشتی ناکەن، بەڵام وەزارەتی تەندروستی لە راپۆرتی خۆی پێشنیازی کردووە قەدەخەی هاتووچۆ لە شەوندا هەبێت لە کاژێر ٠٨: ٠٠ ـی ئێوارەوە بۆ کاژێر ٠٦: ٠٠ ـی بەرەبەیان.  هاوکات پێشنیازی ئەوەش کراوە رۆژانی پشووەکان (هەینی و شەممە) قەدەخەی هاتووچۆ هەبێت، بەڵام هەموو پارێزگاکان تەئکید لەوە دەکەنەوە دەبێت کار و کاسبی و بژێوی خەڵک لەبەرچاو بگیرێت، لە بەرامبەریشدا جەخت لەسەر تووندکردنەوەی رێکارە خۆپارێزییەکان دەکەن.  هەرێمی کوردستان لە لووتکەی تووشبوون بە شەپۆلی نوێی کۆرۆنادایە و لە ماوەی هەفتەیەکدا زیاتر لە ١١ هەزار تووشبووی نوێ تۆمارکراون، تەنیا لە یەک هەفتەی رابردوو بەپێی ئامارەکانی وەزارەتی تەندروستی کە رۆژانە بڵاوی دەکاتەوە واتە لە ٢٠ی ٧ تاوەکو ٢٦ - ٠٧ - ٢٠٢١ لە هەرێمی کوردستان ١٠٣ کەس بە کۆرۆنا گیانیان لەدەستداوە.   نەخۆشخانەکانی کۆرۆنا جارێکی دیکە پڕن لە تووشبوو و لە رۆژانی رابردووش چەند نەخۆشخانەی دیکە بۆ تووشبووانی کۆرۆنا تەرخانکران.