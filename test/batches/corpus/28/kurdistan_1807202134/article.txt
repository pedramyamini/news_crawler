رێبوار جاف، ئەندامی سەرکردایەتیی یەکێتیی نیشتمانیی کوردستان و بەرپرسی مەڵبەندی چەمچەماڵی ئەو حیزبە بە تۆڕی میدیایی رووداوی راگەیاند، "ئەو هەواڵانەی باس لەوە دەکەن کە گوایە ئاگادارکراومەتەوە کە لە ریزەکانی یەکێتی دوورخراومەتەوە ناڕاستن. لە هیچ کەس و ئۆرگانێکی سەروو خۆمەوە هیچ شتێک لەبارەی دوورخستنەوەم پێنەگەیشتووە".  گوتەی ئەو ئەندامەی سەرکردایەتیی یەکێتی دوای بڵاوبوونەوەی هەواڵی دوورخستنەوەی لە هەندێک پەڕەی تۆڕە کۆمەڵایەتییەکان هات، بەڵام ناوبراو رەتیدەکاتەوە و روونکردنەوەیەکیشی نووسیوە ئەمە دەقەکەیەتی:  لە دوای ئەوەی لە لایەن زۆرێک لە ھەڤاڵان و دڵسۆزان و کادیرانی یەکێتیەوە ئاگادارکرامەوە کە لە کۆمەڵێک پەیج و سایتی ئاراستەکراوی نەیاری یەکێتی و بەکرێگیراو ھەواڵی ناڕاستی ئەوە بڵاوکراوەتەوە کە گوایە بە بەندە گوترابێت نەچمەوە سەر کاری خۆم! لێرەوە رایدەگەیەنم کە سەر لەبەری ئەو ھەواڵە فەیکانە درۆن و ئامانج لێیان تێکدانی یەکڕیزیی یەکێتییەکەی مامە، ئەو یەکێتییەی کە ھەموو تەمەنی گەنجی خۆم و ھەڤاڵانم و ھاوڕێ شەھیدەکانمان لەسەری کردووە بە نەزر، من ئەمڕۆ لەسەر کاری خۆم بووم و لەخزمەتی ھاووڵاتیان و کەسوکاری شەھیددا بووم لە مەڵبەندی چەمچەماڵ و لەسەر کاری خۆم بەردەوامم، درێژەپێدەری رێبازی مام دەبین، تا دوا نەفەس.  لێپرسراوی مەڵبەندی چەمچەماڵ