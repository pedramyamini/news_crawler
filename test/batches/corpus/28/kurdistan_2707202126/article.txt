ئەمڕۆ سێشەممە، ٢٧ی تەمموزی ٢٠٢١، ژووری ئۆپەراسیۆنی پارێزگای هەولێر لەبارەی جێبەجێکردنی بڕیارەکانی ئەنجوومەنی باڵای رووبەڕووبونەوەی کۆرۆنا کۆبووەوە، ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا، رایگەیاند: "ئێمە لە بابەتی کۆرۆنا لە دۆخێکی سەختداین بەداخەوە ژمارەی گیانلەدەستدان زیادبووە، پێشبینییەکان زۆر مەترسیدارن و رەنگە نەتوانین لە نەخۆشخانەکان خەڵک وەربگرین".  هەروەها پارێزگاری هەولێر گوتی، "بژارەیەک هەبوو لە چوارچێوەی هەڵسەنگاندنەکانی وەزارەتی تەندروستی بەوەی قەدەخەی گشتی یان کاتیی هاتووچۆ رابگەیێنرێت، ئێمە بە رەچاوکردنی دۆخی ژیانی خەڵکی کاسبکار و ژیانی ئاسایی خەڵک هەموو ئەو شتانەمان هەڵسەنگاند کە قەدەخەی هاتووچۆمان رانەگەیاند، بەڵام لەگەڵ ئەوەشدا لە دۆخێکی زۆر سەختداین، چەند رۆژێکە تەوژمی نوێی کۆرۆنا کاریگەرییەکانی دیارکەوتوون و دوو رۆژە ژماری تووشبووانمان لەنێوان ٣٥٠٠ و ٣٢٠٠ تووشبووی رۆژانەیە، ئەمەش وادەکات لۆد و گوشارێک لەسەر نەخۆشخانەکان هەبێت".  سەبارەت بە توانای نەخۆشخانەکان بۆ وەرگرتنی تووشبووانی کۆرۆنا، پارێزگاری هەولێر گوتی: "تواناکانی حکومەتی هەرێمی کوردستان و فەرمانگەکان و بەڕێوەبەرایەتیی گشتیی تەندروستیی هەولێر سنووردارن، بۆیە ئامادەکاری دەکەین و پێشبینییەکان پێماندەڵێن کە گوشار دەکەوێتەوە سەر نەخۆشخانەکان و لە ئەمشەوە نەخۆشخانەکان ئامادەدەکرێنەوە بۆ وەرگرتنەوەی تووشبووانی کۆرۆنا، بۆیە داوا لە هاونیشتیمانییان دەکەین رەچاوی دۆخەکە بکەن و هاوکاربن، چونکە روونە رۆژانە رێژەی تووشبووان زیاددەبێت و هەر بڕیارێکمان دابێت بۆ پارێزگاریکردنە لە سەلامەتی هاونیشتیمانیان".  سەبارەت بە قەدەخەی هاتووچۆش ئومێد خۆشناو گوتی: "هەرچەندە ئەمڕۆش بریاری قەدەخەکردنی هاتووچۆ نەدەین، هەفتەی داهاتوو لیژنەی باڵای کۆرۆنا کۆدەبنەوە بۆ هەڵسەنگاندنی بارودۆخەکە، بۆیە تکایە با خەڵک بەرکەوتنییان لەگەڵ یەکتردا نەبێت و لە فەرمانگەکانی حکومەت و هاونیشتیمانییان خۆیان بپارێزن و بە ماسک و بەخۆپارێزییەوە هاتووچۆ بکەن".  بە گوتەی ئومێد خۆشناو لە کۆبوونەوەی لێژنەی باڵای بەرەنگاربوونەوەی کۆرۆنا داواکاری زۆر هەبوو قەدەخەی هاتووچۆ رابگەیێنرێت: "بەڵام بەرەچاوکردنی هەندێک بارودۆخ نەکرا، ئەگەری هەیە ناچاربین بەوەی قەدەخەی هاتوچۆ رابگەیەنیین و دەوام رابگیرێت و ناوەندە ئاینییەکان دابخرێن، جونکە ژمارەکان گەیشتوونەتە لووتکە و هەرێمی کوردستان و هەولێر خەریکە دەگاتە ئاستی هێڵی سوور، هیوادارین پێکەوە بتوانین بەرەچاوکردنی خۆپارێزی ئەو شوێنانە دانەخرێن، بەڵام ئەگەر خۆپارێزی نەکرێت ناچاردەبین بە داخستنی شوێنەکان و راگەیاندنی قەدەخەکردنی هاتوچۆ".  سەبارەت بە پرسەدانانیش گوتی: "لە ماوەی رابردوودا خەڵک پرسەیان لە ماڵەکاندا دادەنا، ئێستا بەهەموو شێوەیەک رێگری لە دانانی پرسە دەکەین".     دوابەدوای کۆنگرە رۆژنامەڤانییەکەی پارێزگاری هەولێر، ژوورى ئۆپه‌راسیۆنی پارێزگاکە راگەیێندراوێکی بڵاوکردەوە کە ١٦ خاڵی لە خۆگرتووە و ئەمەش دەقەکەیەتی:                                                                 یه‌كه‌م / دۆخەکە هەستیارە و رەوشی تەندروستی شارەکەمان مەترسیدارە و زنجیرەی نوێی ڤایرۆسی کۆرۆنا رۆژ لە دوای رۆژ لە هەڵکشان و تەشەنەسەندن دایە، ژووری ئۆپەراسیۆنی پارێزگای هەولێر، بە رەچاوکردنی کار و کەسابەت و بژێوی ژیانی هاوڵاتییان، بژاردەی کەرەنتین و قەدەخەی تەواوەتی هاتووچۆی هەڵنەبژارد، بەڵام ئەگەر هاوڵاتییانی شارەکەمان پابەندی رێکارەکانی خۆپارێزی و رێنماییە تەندروستییەکان نەبن، بەتایبەتی بەستنی (ماسك)، ئەوا لەپێناو پاراستنی تەندروستی و سەلامەتی گشتیی شاره‌كه‌مان، دەست بەجێبەجێکردنی بژاردەی دووەم دەکەین، بۆیە داوا لەهەموولایەک دەکەین پابەندبن، تاوەکو بارودۆخەکە و رەوشی تەندروستی لەوەی هەیە سەختتر نەبێت.                                                                                                                                                           دووه‌م / له ئه‌گه‌رى هه‌ر بارودۆخێكى سه‌ختترى نه‌خوازراو و زياتربوونى رێژه‌ى تووشبووانى ڤايرۆسى كۆرۆناى نوێ له شاره‌كه‌مان و دروستبوونى لۆد و پاڵه‌پەستۆ و نه‌مانى شوێن له نه‌خۆشخانه‌كانى تايبه‌ت به چاره‌سه‌ركردنى تووشبووان، ژوورى ئۆپه‌راسيۆنى پارێزگاى هه‌ولێر، به له‌به‌رچاوگرتنى هه‌موو ئه‌گه‌ره‌كان به‌ڕێوه‌به‌رايه‌تیى گشتیی ته‌ندروستیی هه‌ولێرى راسپارد بۆ ئه‌م مه‌به‌سته ئاماده‌كارى ته‌واوبكرێت له‌وانه‌ش دووباره كردنه‌وه‌ى نه‌خۆشخانه‌ى رزگارى و چه‌ند شوێنێكى ديكه بۆ وه‌رگرتنى چاره‌سه‌رى تووشبووان، ئومێد ده‌كه‌ين هاوڵاتييان پابه‌ندى رێنمايى رێكاره‌كانى خۆپارێزى بن و نه‌گه‌ين به‌م بارودۆخه.                                                          سێيه‌م / پێویسته كارمه‌ندان له شوێنه ئایینی، بازرگانی، مۆڵ، چێشتخانه و كافتریاكان، ڤاكسین وه‌ربگرن یان تێستی ٧٢ كاژێریان پێ بێت و لێژنه‌كانیش به‌دواداچوونی بۆ ده‌كه‌ن، هه‌ر كه‌سێك پابه‌ند نه‌بێت شوێنه‌كه ده‌ستبه‌جێ دادخرێت.                                                                             چواره‌م / پێویسته هه‌موو فه‌رمانبه‌رانی فه‌رمانگه و دامه‌زراوه‌كانى سنوورى پارێزگاكه‌مان ڤاكسین وه‌ربگرن و به ماسكه‌وه ده‌وام بكه‌ن.                         پێنجه‌م / رێگه‌نادرێت به هیچ گه‌شتیارێك بێته ناو هه‌ولێرى پایته‌خت ئه‌گه‌ر ڤاكسینی وه‌رنه‌گرتبێت، یان تێستی ٤٨ كاژێری نه‌بێت.                              شه‌شه‌م / هه‌ر كۆمپانیایه‌كی گه‌شتیاری تێستی ساخته‌ی پێ بێت، ئه‌وا كۆمپانیاكه ده‌كه‌وێته لیستی ره‌ش و رێگه‌ی پێنادرێت بێته ناو شارى هه‌ولێرى پایته‌خت.                                                                                    حه‌وته‌م / سه‌پاندنی به‌ستنی ماسك له دامه‌زراوه‌كانی حكومى و شوێنه گشتی و گه‌شتیارییه‌كان بۆ ئه‌وانه‌ش ده‌بێت، كه ڤاكسینیان وه‌رگرتووه.                         هه‌شته‌م / قه‌ده‌خه‌كردنی هه‌موو كۆڕ و كۆبوونه‌وه و كۆنفرانسێك و چوونه سه‌ر قه‌بران، هه‌ر لایه‌نێك پابه‌ند نه‌بێت به‌پێی یاسا و پێبژاردن سزا ده‌درێت، به گوێره‌ی دوایین راگه‌یێندراوی وه‌زاره‌تی ناوخۆ.                                         نۆيه‌م / مه‌له‌وانگه و شوێنه وه‌رزشییه‌كان كراوه ده‌بن، به مه‌رجی جێبه‌جێكردنی رێنماییه ته‌ندروستییه‌كان.                                                  ده‌يه‌م / هۆڵه‌كانى سینه‌ما له‌گشت شوێن و مۆڵه‌كان به داخراوی ده‌مێننه‌وه.       يازده‌يه‌م / داخستنى هۆڵه‌كانى بۆنه و ئاهه‌نگێڕان، له ناو هۆتێل و ده‌ره‌وه‌ى هوتێله‌كان.     دوازده‌يه‌م / پرسەدانان لە (کۆڵان - هۆڵ - ماڵ - ژێرخێوەت - باخچە و هەرشوێنێکی دیکە) قه‌ده‌خه‌یه و هه‌ر كه‌سێك پابه‌ند نه‌بێت سزا ده‌درێت.     سێزده‌يه‌م / شوێنه ئایینییه‌كان به جێبه‌جێکردنی رێكاره ته‌ندروستییه‌كانه‌وه كراوه ده‌بن، هه‌ر شوێنێك پابه‌ند نه‌بێت سزا ده‌درێت و داده‌خرێت.                        چوارده‌يه‌م / سه‌رجه‌م قایمقامیه‌ته‌كانى سنوورى پارێزگاى هه‌ولێر، ده‌بێت ئه‌و رێكارانه وه‌كو خۆی جێبه‌جێ بكه‌ن، ده‌سه‌ڵاتیشیان پێده‌درێت له هه‌ر شوێنێك رێكاره‌كان توندتر بكه‌ن.                                                                     پازده‌يه‌م / ژوورى ئۆپه‌راسیۆنى پارێزگاى هه‌ولێر، داوا له میدیاكان ده‌كات به‌شداربن له هۆشیاركردنه‌وه‌ی هاوڵاتییان.                                         شازده‌يه‌م / ئه‌م رێكارانه له‌كاتژمێر ١٢ ى ئه‌مشه‌و ٢٧ له‌سه‌ر ٢٨ ى ٧ی ٢٠٢١ بۆ ماوه‌ی هه‌فته‌یه‌ك ده‌بێت، تاوه‌كو كۆبوونه‌وه‌ى لێژنه‌ی باڵاى كۆرۆنا له‌هه‌رێمى كوردستان له رۆژی ٣/٨/٢٠٢١.