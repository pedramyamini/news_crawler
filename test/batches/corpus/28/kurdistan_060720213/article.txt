وەزارەتی دارایی و ئابووریی هەرێمی کوردستان ٢٧ - ٠٦ دەستی بە دابەشکردنی مووچەی حوزەیرانی ٢٠٢١ی کرد و بڕیاربوو لە هەفتەیەکدا مووچەی سەرجەم وەزارەتەکان دابەشبکرێت، بەڵام رۆژانی پێنجشەممە و هەینی و شەممە، مووچەی هیچ وەزارەتێک دابەشنەکرا و تاوەکو شەممە ٣ی تەمموز تەنیا مووچەی چوار وەزارەت دابەشکران، ئەوانیش وەزارەتەکانی تەندروستی، پێشمەرگە، ناوخۆ، دارایی و ئابووری بوون.  حکومەتی هەرێمی کوردستان بڕیاریدابوو لە ٢٥ی هەموو مانگێک دەست بە دابەشکردنی مووچە بکات، بەڵام مانگی رابردووش دابەشکردنی مووچە دواکەوت و ئەم مانگەش دیسانەوە دواکەوتەوە.  رۆژی دووشەممە ٢٨ - ٠٦ - ٢٠٢١، پەرلەمانی کوردستان لەسەر پرسی لێبڕینی مووچەی مووچەخۆران و پرسی مووچە و بودجە بە ئامادەبوونی تیمی حکومەتی هەرێمی کوردستان کە پێکهاتبوون لە ئاوات شێخ جەناب، وەزیری دارایی و ئابوورى؛ کەمال ئەترووشی، وەزیری سامانە سرووشتییەکان؛ خالید شوانی، وەزیری هەرێم بۆ کاروباری بەغدا؛ ڤالا فەرید، وەزیری هەرێم بۆ کاروباری پەرلەمان؛ ئومێد سه‌باح، سه‌رۆكی دیوانی ئه‌نجوومه‌نی وه‌زیران؛ ئامانج ره‌حیم، سكرتێری ئه‌نجوومه‌نی وه‌زیران و عه‌بدولحه‌كیم خه‌سره‌و، بەرپرسی فەرمانگەی هاوئاهەنگی و بەدواداچوون کۆبووەوە.  چوارشەممەی پێشوو بەهۆی وەرگرتنی مۆڵەت لەلایەن چوار وەزیری حکومەتی هەرێمی کوردستانەوە، کۆبوونەوەی ئەنجوومەنی وەزیران نەکرا. سەرچاوەیەک لە ئەنجوومەنی وەزیرانەوە بە رووداوی راگەیاند، ئاوات شێخ جەناب، وەزیری دارایی و ئابووری؛ خالید شوانی، وەزیری هەرێم بۆ کاروباری دانوستاندن لەگەڵ حکومەتی فیدراڵ؛ دارا رەشید، وەزیری پلاندانان و ئارام محەممەد، وەزیری خوێندنی باڵا مۆڵەتیان وەرگرتووە.  رێکخەری ژووری پەرلەمانی بزووتنەوەی گۆڕانیش گوتی، "وەزیری دارایی نیگەرانە لەوەی کە بە جۆرێک مامەڵەی لەگەڵدا دەکرێت، وەکو ئەوەی کە ئەو هۆکاری کێشەکان بێت".