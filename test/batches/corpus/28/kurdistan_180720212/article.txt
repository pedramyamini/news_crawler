ئاكۆ عەلی، جێگری سەرۆكی شارەوانیی سلێمانی بە تۆڕی میدیایی رووداوی راگەیاند، بۆ ئاودانی بلواری شەقامی شەست مەتری سلێمانی و شەقامی سەرەكیی سلێمانی - تاسڵوجە هەفتەیەکە تەندەرمان راگەیاندووە و رەنگە لە ناوەڕاستی مانگی ئابی داهاتوو دەست بە ئاودانەكە بكرێت.  لە مانگی ئایاری رابردوو، بەڕێوەبەرایەتیی باخچەكانی سلێمانی رایگەیاند، پێویستی بە یەك ملیار و ٥٠٠ ملیۆن دینارە، بۆ ئاودانی سەوزایی و باخچەکان، رۆژانەش لە مانگەكانی تەممووز و ئاب پێویستیان بە چوار ملیۆن لیتر ئاوە.  لە یەکی حوزەیرانی ٢٠٢١ ئەنجوومەنی وەزیران رەزامەندی لەسەر خەرجكردنی بڕی چوار ملیار و ٥٢٧ ملیۆن دینار بۆ بلوار و باخچەكانی سلێمانی دا، بەڵام بە گوتەی جێگری سەرۆكی شارەوانیی سلێمانی هەفتەی رابردوو وەزارەتی دارایی رەزامەندی لەسەر خەرجکردنی پارەکە داوە.  ئاکۆ عەلی رایگەیاند، "بۆ ئەوەی دارەکان وشکنەبن، بۆ دابینکردنی ئاو سواڵمانکردووە و ناچاربووین تەنیا دارەکانیش ئاوبدەین. "  لەبارەی دابینکردنی ئاو بۆ بلواری شەقامی شەست مەتریی سلێمانی و شەقامی سەرەكیی سلێمانی - تاسڵوجە، جێگری سەرۆکی شارەوانیی سلێمانی ئاماژەی بەوەکرد، لە ٥ ـی ئایار، تاوەکو ٥ ـی حوزەیران، هاوسەرۆکانی یەکێتیی نیشتمانیی کوردستان نزیکەی ١٠٠ ملیۆن دیناریان بۆ تەرخانکردوون. ئەوەشی گوت "لە ٥ی حوزەیرانیش پارێزگای سلێمانی بڕی ٣٧ ملیۆن دیناری بۆ خەرجکردین، دواتریش لە ١ ـی تەممووز جارێکی دیکە هاوسەرۆکانی یەکێتی نزیکەی ١٠٠ ملیۆن دیناری دیکەیان بۆ خەرجکردین و تاوەکو ئێستا بەو پارەیە و بە هاوکاریی کرێکاری شارەوانی کارەکانمان رایی کردوون. "