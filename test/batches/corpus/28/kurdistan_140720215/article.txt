هاوار محەممەد، ئەندامی مەکتەبی هەڵبژاردنی پارتی دیموکراتی کوردستان بە رادیۆی رووداوی راگەیاند: "ئێمە لە هەوڵی ئەوەداین کە بەربژێرەکانمان بتوانن لە سنووری ماددەی ١٤٠ ـدا بە ئازادانە هەڵمەتی هەڵبژاردن بکەن. تا ئێستا رێگریی زۆر لە بەربژێرەکانمان دەکرێت و وەکو پێویست ناتوانن لە کەرکووک، پارێزگای نەینەوا، دیالە و سەلاحەدین هەڵمەتەکەیان سازبکەن. "  ئەو ئەندامی مەکتەبی هەڵبژاردنی پارتی ئاماژەی بەوە دا، زۆربەی بەربژێرەکانمان پێویستیان بەوەیە کە رێگەپێدانی ئەمنی وەربگرن کە ئەوەیش لەگەڵ بنەما دیموکراسییەکان و یاسای هەڵبژاردندا کۆک نییە. ئەو رێگرییەیش لەلایەن دەسەڵاتە ئەمنییەکانی ئەو ناوچانەوەیە، وەکو حەشدی شەعبی و دەزگا ئەمنییەکانی عێراق. بە تایبەتی لە کەرکووک و نەینەوا کێشەی زۆرمان هەیە.  بانگەشەی هەڵبژاردنی پێشوەختەی پەرلەمانی عێراق رۆژی ٢٠٢١/٠٧/٠٨ دەستیپێکرد و، کاژێر ٠٧: ٠٠ ـی بەیانیی رۆژی ٢٠٢١/١٠/٠٧ رادەگیرێت.  هاوار محەممەد گوتی: "تاوەکو ئێستا پارتیی دیموکراتی کوردستان وادەیەکی فەرمیی بۆ دەستپێکردنی هەڵمەتی هەڵبژاردن دیاری نەکردووە. ئەوەیش بەهۆی ئەوەیە کە ماوەکەی زۆر درێژە و تاکە هەڵبژاردنە کە سێ مانگی بۆ هەڵمەتی هەڵبژاردن هەبێت. ستراتیژی پارتییش ئەوەیە بە کەمترین ماوە هەڵمەتی هەڵبژاردن بکات بۆ ئەوەی خەڵك ماندوو و بێزار نەکات. بەڵام بەربژێرەکانمان وەک تاکەکەس لای خۆیانەوە بەرنامەکانیان بڵاوکردووەتەوە. بە پێشبینیی من، لەوانەیە پارتی لە ١٦ی ئابدا دەست بە هەڵمەتی هەڵبژاردن سازبکات. "  بڕیارە هەڵبژاردنی پێشوەختەی عێراق رۆژی ٢٠٢١/١٠/١٠ سازبکرێت. بە گوێرەی ئامارەکانی کۆمیسیۆنی باڵای سەربەخۆی هەڵبژاردن سێ هەزار و ٢٤٥ بەربژێر خۆیان پاڵاوتووە. ٢٧٦ حیزب و ٤٤ هاوپەیمانێتی رکابەرایەتی لەسەر ٣٢٩ کورسیی پەرلەمان دەکەن.