مەلا بەختیار لە روونکردنەوەیەکیدا ئاماژەی بەوەکردووە، "وا بڵاوکراوەتەوە کە گوایە من لە دیداری بەڕێز مەسعود بارزانیدا بۆ دروستکردنی کێشە لەناو یەکێتیدا رێککەوتووم، بە ناوی راشکاوی خۆمەوە ئەم درۆیەش بە درۆ دەخەمەوە".  مەلا بەختیار دەڵێ: "هەرگیز قسەی وا لە دیدارەکەماندا نەهاتووەتەوە ئاراوە، بەڵکو بە پێچەوانەوە، قسەمان لەسەر روونەدانی شەڕ لەگەڵ پەکەکە و چارەسەرکردنی ناکۆکییەکانی نێوان یەکێتی و پارتی کردووە، بە چارەسەرکردنی گرفتەکان لەگەڵ بەڕێز لاهوور شێخ جەنگیش".  ئەو ئەندامەی ئەنجوومەنی باڵای سیاسی و بەرژەوەندیی یەكێتیی ئاماژە بەوەش دەکات، "لە کۆبوونەوەکەماندا جەخت لەوە کراوەتەوە کە پێویستە کۆنگرەیەکی کوردستانی لە هەرێمی کوردستاندا سازبدرێ بۆ ئەوەی هەموو لایەک پێکەوە لایەنەکانی دەسەڵات و بەرهەڵستکار و پسپۆر و رێکخراوە مەدەنییەکان، رێگەی چارەسەری دۆخەکە بدۆزینەوە".     رۆژی پێنجشەممە ناکۆکییەکانی نێوان هاوسەرۆکانی یەكێتیی نیشتیمانیی کوردستان بەپێی سەرچاوەکانی نێو ئەو حیزبە گەیشتە لێواری تەقینەوە، ئەوەش بەهۆی جێگۆڕکێی چەند بەرپرسێکی دەزگاکانی دژە تیرۆر و زانیاری لەلایەن بافڵ تاڵەبانی، هاوسەرۆکی یەکێتی و دانانی کەسانی نزیک لەخۆیەوە و لابردنی ئەو کەسانەی کە زیاتر باوەڕپێکراوی لاهوور شێخ جەنگی، هاوسەرۆکی یەکێتی بوون. ئەو رووداوەش دۆخێکی شڵەژاوی لە سلێمانی دروستکرد و بەرهەم ساڵح، سەرۆککۆماری عێراقی بە مەبەستی نێوەندگیری، ناچار بە گەڕانەوە کرد.