فازڵ حاجی، گوتەبێژی هاتووچۆی هەولێر رایگەیاند "بەداخەوە کاژێر ٠٢: ٠٠ی بەرەبەیانی ئەمڕۆ لەسەر رێگەی (هەولێر - پیرمام) لەنزیک ئەکوا تارین، ئۆتۆمبێلێکی جۆری کامریی تایبەت بەهۆی تیژڕۆیی کۆنترۆڵی لەدەستدا و لەپاش دەرچوونی لە شەقام و سەرکەوتن بۆسەر دوورگەی ناوەند، خۆی کێشا بە ستوونێکی کارەبا و بناخە کۆنکرێتییەکە و لەژێر زەوی دەریهێنا، ئینجا وەستا".  بەهۆی رووداوەکەوە، شۆفێرەکە، کە بە تەنیا بووە، گیانی لەدەستداوە و زیانی ماددیش کەوتووەتەوە. فازڵ حاجی دەڵێت، بە "سەیرکردنێک بۆ هەڵوەشانەوەی ئۆتۆمبێلەکە و دەرهێنانی کۆنکرێتی ستوونی کارەباییەکە، شاهیدە لەسەر ئاستی خێراییەکە کە ئۆتۆمبێلەکە پێی رۆیشتووە و بووەتە هۆی ئەم کارەساتە".  گوتەبێژی هاتووچۆی هەولێر وەکو ئاماژەیەک بەوەی کە تیژڕۆیی هۆکارێکە بۆ نزیکبوونەوە لە مردن، لە سەرەتای قسەکانیدا نووسیویەتی "تیژڕۆیی لەپێناو مردن".  فازڵ حاجی دەڵێت "ئێمە تەنها دەڵێین تکایە خۆتان زووتر بەرەو پیری مەرگ مەڕۆن، چونکە ژیان زۆر گەورەترە لەو هەستە کاتیەی کە بەهۆی تیژڕۆییەوە بۆت دروستدەبێت".