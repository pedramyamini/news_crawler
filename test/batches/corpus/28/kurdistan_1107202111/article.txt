بەپێی زانیارییەکانی تۆڕی میدیایی رووداو لە سەرچاوەیەکی نزیک لە سەرۆکی ئەنجوومەنی باڵای سیاسی و بەرژەوەندی یەکێتیی نیشتمانیی کوردستان، کۆسرەت رەسوول عەلی پێیوایە کێشەکانی ئێستای یەکێتی باشترە بە گفتوگۆ چارەسەر بکرێن چونکە ئەو دۆخەی دروستبووە خزمەت بە یەکێتی و سلێمانی و کوردستان ناکات.  لەهەمانکاتدا پشتگیریی لە بڕیارەکانی تیمی یەکێتی لە حکومەت دەکات و رایگەیاندووە کە بەهەموو جۆرێک پشتیوانیی تیمی یەکێتی لە پەرلەمان و حکومەت دەکات.   هەروەها بۆچوونی کۆسرەت رەسوول وەک سەرۆکی ئەنجوومەنی باڵای سیاسی و بەرژەوەندی یەکێتیی نیشتمانیی کوردستان نزیکە لە بۆچوونی زۆرینەی ئەنجوومەنەکە کە پشتیوانیی لەو گۆڕانکارییانە دەکەن ماوەیەکە بافڵ تاڵەبانی لەنێو خۆی یەکێتی دەستیپێکردووە.  دوای ئەوەی گرژی و ناکۆکی لەنێوان هاوسەرۆکانی یەکێتی دروستبوو، هەوڵی زۆر دران بۆ هێورکردنەوەی بارودۆخەکە، رۆژی شەممە ١٠ - ٧ - ٢٠٢١ هەر یەکە لە مەحموود سەنگاوی و عەدنانی حەمەی مینا دوو سەرکردەی دیاری یەکێتی نیشتمانی کوردستان، سەردانی بافڵ تاڵەبانی و لاهوور شێخ جەنگییان کرد.  رووداو زانیویەتی هەوڵەکانی نێوەندگیری بۆ کۆبوونەوەی هەردوو هاوسەرۆکی یەکێتی ئەنجامیان نەبووە و تاوەکو ئێستا یەکدییان نەبینیوە.  هەروەها بۆچونێک لەنێو سەرکردە کۆن و نوێکانی یەکێتی دروست بووە، کە دۆخێکی تازە هاتووەتە پێش و ئەگەر چارەسەر نەکرێت ئەنجام و ئاکامەکانی زۆر خراپ دەبن، دەریشکەوت کە سیستەمی هاوسەرۆکی سەرکەوتوو نەبووە، بۆیە بەستنی پلینیۆمێک بۆ ئێستای حیزبەکە بە گرنگ دەزانن و پێیانوایە دەبێت پێداچوونەوەیەک بە سیستەمی هاوسەرۆکیی ئەو پەیکەربەندییە بکرێت کە لە دوای کۆنگرەوە بۆ یەکێتیی دروستبووە.