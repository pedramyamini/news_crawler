ماهییە عومەر، ئافرەتی ماڵەوەیە و دەڵێت، "من لە یەک جێ دەرمان دەکڕم، هەر گرانە، پاکەتێک بە نۆ هەزار دینارە، ئەوە ئێستا دکتۆر حەپی هەزاری بۆ داناوم، دەڵێت سوکەریت هەستایە، کیژەکم هەبوو بە مێردمدا، ئەمن خەفەت لەوەی دەخۆم بۆیە سوکەرییەکەم بەرزبووەتەوە. "  جیاوازیی نرخ لە دەرمانخانەکاندا وایکردووە خەڵک بەدوای دەرمانخانەیەکدا بگەڕێن کە لەگەڵ گیرفان و گوزەرانیان بێتەوە، ئەگەرچی حکومەت بڕیاریداوە نرخی دەرمان دیاریکراو بێت، بەڵام تاوەکو ئێستا، هەمان دەرمان لە دەرمانخانەیەک بۆ دەرمانخانەیەکی دیکە نرخەکە زۆر جیاوازە.  عیماد هادی، پزیشکی دەرمانسازە و ئاماژە بەوە دەکات، "حکومەت نەیتوانیوە نرخی دەرمان کۆنترۆڵ بکات، دەرمانێک لێرە بە ٢٧ هەزارە لەوانەیە لە جێگەیەکی دیکە بە ٢٥ هەزار دیناربێت، نرخەکان خاوەن دەرمانخانە دیاری دەکات بەپێی خێر و ویژدانی خۆی. "  بەپێی یاسا، دەرمانخانەکان نابێت راستەوخۆ لە کۆمپانیاکان دەرمان بکڕن، بەڵکو دەبێت لە کۆگاکانی بکڕن، بەڵام بەگوتەی خاوەنی دەرمانخانەیەک ئێستا وا نییە، بازاڕ بەدەست نوێنەری کۆمپانیاکانی دەرمانەوەیە.  وەزارەتی تەندروستی لیژنەی بەردەوامی بەدواداچوونی هەیە بۆ کۆنترۆڵكردنی نرخی دەرمان و بازاڕ، وەزیری تەندروستیی هەرێمی کوردستانیش داواکارییەکی لە خەڵک هەیە.   دکتۆر سامان بەرزنجی بە رووداوی گوت، "دەبێت هاووڵاتیش چاودێر بێت، بۆ هەر سکاڵایەکی هاووڵاتی بەدواداچوون دەکەین و لیژنە دەردەکەین، جاری وا هەیە نەبووەتە چەند کاژێرێک لیژنەمان دەرکردووە و جاری وا هەبووە دەرمانخانەکەشی داخستووە، نەک تەنیا لەسەر نرخ، بەڵکو لەسەر کوالێتیی و هاتنەکە کە بە رێگەیەکی یاسایی هاتووە یان نایاسایی. "   لە بەڕێوەبەرایەتیی کوالێتیی کۆنترۆڵی دەرمان، تاوەکو ئێستا دوو هەزار و ٦٩ بەرهەمی دەرمانسازی نرخی بۆ دانراوە و تاوەکو ئێستاش چوار هەزار و ٨١٢ دەرمان نرخیان بۆ دیاری نەکراوە و لە بازاڕەکانی هەرێمی کوردستاندا دەفرۆشرێن.