عەزیز سەعید، بەڕێوەبەری گشتیی وەبەرهێنانی سلێمانی بە تۆڕی میدیایی رووداوی گوت، "لەکۆی ٤٠ پڕۆژە کە داوای مۆڵەتی وەبەرهێنانیان بۆ دروستکردنی یەکەی نیشتەجێبوون لە پارێزگای سلێمانی کردووە، ٢٥ پڕۆژەیان مامەڵەکانیان لە دەستەی وەبەرهێنانەوە گەڕاوەتەوە بۆ ئەوەی هەڵسەنگاندنیان بۆ بکرێت و دواتر زەوییان بۆ دابینبکرێت".  عەزیز سەعید گوتیشی، "چاوەڕوان دەکەین ئەمساڵ هەموو ئەو پڕۆژانە مۆڵەت وەربگرن، ئەگەر دەسەڵاتەکان شۆڕبکرێنەوە و رۆتین کەمبکرێتەوە" و ئاماژەی بەوەشکرد، ئەو ٤٠ پڕۆژەیە نزیکەی ٢٠ هەزار یەکەی نیشتەجێبوونیان تێدا دروستدەکرێت.  بەڕێوەبەری گشتیی وەبەرهێنانی سلێمانی باسی لەوەکرد، لە کۆی ئەو ٤٦ هەزار و ٥٠٠ یەکە نیشتەجێبوونەی تاوەکو ئێستا لە پارێزگای سلێمانی دروستکراون، نزیکەی ٣٠ هەزار یەکەیان لەنێو شاری سلێمانی بوون.  عەزیز سەعید روونیدەکاتەوە، چاوەڕوانی هەموارکردنەوەی یاسای وەبەرهێنان و کەمکردنەوەی زیاتری رۆتین و دابەزاندنی دەسەڵاتەکان دەکەن بۆ ئەوەی مۆڵەتی وەبەرهێنان لە پارێزگای سلێمانی زیاتر بێت و ئاسانکاریی زیاتر بۆ وەبەرهێنەران بکرێت.  بەڕێوەبەری گشتیی وەبەرهێنانی سلێمانی ئاماژەی بۆ ئەوەشکرد کە ئەمساڵ هەشت پڕۆژە لە چەند سێکتەرێک مۆڵەتی وەبەرهێنانیان لە پارێزگای سلێمانی وەرگرتووە و چوار پڕۆژەی دیکەش داواکارییەکانی مۆڵەتیان چووەتە دەستەی وەبەرهێنان.