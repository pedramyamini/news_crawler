زرار ئەحمەد، بەڕێوەبەری ئاوی ئاکرێ بە رادیۆی رووداوی راگەیاند: "حکومەت بۆ هەزار لیتر ئاو ٥٠ دینار وەردەگرێت کە ئەوە نرخێکی زۆر هێماییە. ئەو ماڵانەیشی کە پێوەری ئاویان بۆ بەستراوە، ئەگەر نرخێکی زۆر زیادیان بۆ هاتبووەوە، نابێت لە ٤٥ هەزار دینار زیاتر بدەن. ئەوەی هەندێک کەس دەڵێن ٩٠٠ هەزار دینارم بۆ هاتووەتەوە یان زیاترم بۆ هاتووەتەوە، ئەوە بە بنچینە دانانرێت. هیچ فەرمانگەیەکی ئاو لە هەرێمی کوردستاندا ئەو پارە زۆرانەی لە کەس وەرنەگرتووە. ئەوە بەهۆی هەندێک گرفتی میکانیکییەوەیە لە پێوەرەکاندا. هەر ماڵێکیش پێوەری ئاو دانەنێت مانگانە ١٠٠ هەزار دینار بەهای ئاوی لێ وەردەگیردرێت. "  ئەمساڵ بەهۆی کەمبارانی و وشکەساڵییەوە رێژەی ئاوی سەرزەوی و ژێرزەوی کەمبووەتەوە، ئەوەیش کاریگەریی لەسەر ئاوی ماڵان داناوە و لە هەندێک شوێنیش گرفتی کەمئاویی دروست کردووە.  بەڕێوەبەری ئاوی ئاکرێ گوتی: "گۆڕانکارییەکانی کەشوهەوا کاریگەرییان لەسەر کەمبوونەوەی ئاوی ناوچەکە هەیە کە ئەوەیش بووەتە هۆکار بۆ ئەوەی سەرچاوەکانی ئاو کەم ببنەوە و، چەندین کانی و بیریش وشک بوون. ئەمساڵ بەهۆی کەمبارانییەوە تووشی گەلێک گرفت بووین، بە تایبەتی لە گوندەکانی دەوروبەری قەزای ئاکرێ کە سەرچاوەکانی ئاویان وشک بوون. "  ئەمساڵ وەزارەتی شارەوانی بودجەیەکی بۆ بەرەنگاربوونەوەی وشکەساڵی بۆ مانگەکانی ئاب و ئەیلوول تەرخان کردووە کە مانگانە ملیارێک و ٢٥٠ ملیۆن دینارە.  زرار ئەحمەد گوتی: "پرۆژەی ئاوی ئاکرێ یەکێکە لە پرۆژە ستراتیجییەکانی حکومەتی هەرێمی کوردستان کە بەهۆی قەیرانی داراییەوە تەواو نەکراوە. ئێستا کاری تێدا دەکرێت و دەبێت لە زووترین کاتدا تەواو بکرێت. لە دەستپێکی دەستبەکاربوونی کابینەی نۆیەمدا بڕی ١٨ ملیار دینار بۆ تەواوکردنی تەرخان کرا. "  بەپێی ئاماری بەڕێوەبەرایەتیی ئاوی ئاکرێ، لەو شارە نزیکەی ١٣ هەزار هاوبەشی ئاو هەن و تاوەکو ئێستا نزیکەی حەوت هەزار پێوەری ئاو بەستراون.