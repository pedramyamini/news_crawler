کامەران تۆفیق، بەڕێوەبەری خانەی بەساڵاچووانی هەولێری سەر بە بەڕێوەبەرایەتیی گشتیی چاودێری و گەشەپێدانی کۆمەڵایەتی لە وەزارەتی کار و کاروباری کۆمەڵایەتیی حکومەتی هەرێمی کوردستان بە تۆڕی میدیایی رووداوی راگەیاند، "دوای ئەوەی کێشەی ئەو بەساڵاچووە لە بەرنامەی بەرپرسیاری تۆڕی میدیایی رووداودا خرایەڕوو، راستەوخۆ تیمێکی خانەکەیان سەردانی ئەو بەساڵاچووەیان کرد و ناردیان بۆئەوەی پشکینی کۆرۆنای بۆ بکرێت بۆ دڵنیابوونەوە لەوەی هەڵگری ڤایرۆسی کۆرۆنا نییە، چونکە ناکرێت بەبێ پشکنین تێکەڵی بەساڵاچووان بکرێت".  بەڕێوەبەری خانەی بەساڵاچووانی هەولێر ئاماژەی بەوە کرد، دوای ئەنجامدانی پشکنینەکە، هاونیشتمانییەکەیان بردووەتەوە ماڵەکەی خۆی و خواردنیان بۆ دابینکردووە تاوەکو پشکنینی کۆرۆنای بۆ دەردەچێت چاودێریی دەکەن و دواتر دەیگوازنەوە خانەی بەساڵاچووان.  رۆژی ٢٥ - ٠٧ - ٢٠٢١، لە بەرنامەی "بەرپرسیار" ئەو کەیسە باسکرا کە چوار خوشک و برا، باوکە نەخۆشەکەیان بەخێوناکەن. باوکی ئەو چوار خوشک و برایە تەمەنی ٦٩ ساڵە و حەوت ساڵە جەڵتە لێیداوە. ئەو پیاوە بەناوی (ع. س.) بە تەنیا لە خانووەکەیدا لە بنەسڵاوە دەژی و دراوسێکانی رۆژانە هاوکاریی دەکەن.  (ع. س) بە رووداوی گوت، "نەخۆشیی شەکرەم هەیە، دوو کوڕ و دوو کچم هەن؛ کوڕەکەم گوتی: خانووەکەم بەناو بکە، بەڵام نەمکرد و بەجێی هێشتم و ١٠٠ هەزاری بە کەسێک دا بۆئەوەی لە موسڵ فڕێم بدات. کچەکانم بێزیان نایەت بێنە لام. ئەوان لە نزیکم دەژین، بەڵام سەردانم ناکەن".  باوکی ئەو منداڵانە ئاماژەی بەوەش کرد، "خەڵکی کەرکووکم و ١٨ ساڵە لە هەولێر دەژیم، کەس نییە بەخێوم بکات؛ کوڕەکەم لێیدام و پارەکەی بردم، چوار جەژنە کچەکانم سەردانم ناکەن؛ مووچەی مانگانەی ١٥٠ هەزار دینارم هەیە و دەمەوێت بچمە ماڵی بەساڵاچووان".  یەکێک لە کوڕەکانی ئەو پیاوە بەناوی (ف. ع.) بە تەلەفۆن بەشداریی بەرنامەی بەرپرسیاری کرد و گوتی، "دوو مانگە باوکم نەدیوە و خۆی قبووڵ ناکات لام بمێنێتەوە و ٢٢ ساڵە لە سلێمانی دەژیم، ئەگەر دەتوانێت بمێنێتەوە، من خزمەتی دەکەم".  کامەران تۆفیق، بەڕێوەبەری خانەی بەساڵاچووانی هەولێر گوتی" پێویستە (ع. س.) لە ماڵی بەساڵاچووان بێت؛ ئێمە خزمەتی ٦١ بەساڵاچوو دەکەین، لە ماڵی بەساڵاچووان گرنگی بە تەندروستیی بەساڵاچوو دەدرێت. دوای پشکنین بۆ (ع. س.)  دەتوانین لە خانەی بەساڵاچووان وەریبگرین".