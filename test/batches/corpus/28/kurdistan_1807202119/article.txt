ئاگرەکە کاژێر ١٢: ٢٢ خولەکی رۆژی شەممە ١٠ - ٧ - ٢٠٢١ لە مزگەوتی حاجی بارۆ گەردی کەوتەوە، بەهۆیەوە بەشێکی مزگەوتەکە بە تەواوەتی سووتا، هاوکات ئۆتۆمبێلێکیش کە لەنێو حەوشەی مزگەوتەکە بووە بەهۆی رووداوەکەوە بە تەواوەتی سووتاوە و سێ کەسیش کە سەرقاڵی چاککردنەوەی موەلیدەی مزگەوتەکە بوون سووتان.   رووداو زانیویەتی کە دوای نیوەڕۆی ئەمڕۆ یەکشەممە ١٨ - ٠٧ - ٢٠٢١، (حاجی عەلی بارۆ گەردی)، خاوەنی مزگەوتەکە دوای زیاتر لە هەفتەیەک لە رووداوەکە و مانەوەی لە نەخۆشخانە بەهۆی زۆریی رێژەی سووتاویەکەیەوە گیانی لەدەستدا.   عەبدولعەزیز ئەبابەکر، کوڕی مامی حاجی عەلی بارۆ لەڕێگەی پەیوەندی تەلەفۆنییەوە هەواڵەکەی بۆ رووداو پشتڕاستکردەوە و گوتی "بەداخەوە رایدەگەیێنین کە کاژێر ٢: ٣٠ خولەکی دوای نیوەڕۆی ئەمڕۆ یەکشەممە حاجی عەلی بارۆ گەردی لە ئەنقەرە بەهۆی زۆری رێژەی سووتاوییەکەیەوە گیانی لەدەستداوە. "  مزگەوتی حاجی بارۆ گەردی لە ساڵی ٢٠١٦ ـەوە لەسەر ئەرکی (حاجی عەلی بارۆ گەردی) دروستکراوە. عەبدولعەزیز ئەبابەکر دەشڵێت، پێشتر دوو کەسەکەی دیکە کە لە رووداوەکەدا سووتابوون گیانیان لەدەستدابوو. یەکێکیان وەستابوو و دانیشتووی هەولێر بوو ناوی (عەبدولکەبیر) بوو، ئەوەی دیکە هاووڵاتییەکی بەنگلادیشی بوو کە وەک خزمەتکار لە مزگەوتەکەدا کاری کردووە.   لە دوای رووداوی ئاگرکەوتنەوەکە، بەرگریی شارستانیی هەولێر ڤیدیۆی ساتی ئاگرکەوتنەوەکەی بڵاوکردەوە، لە ڤیدیۆکەدا دەردەکەوێت کە چەند کەسێک سەرقاڵی کارکردنن. عەبدولعەزیز ئەبابەکر دەڵێت "رۆژی هەینی ٠٩ - ٧ - ٢٠٢١ لەکاتی نوێژی هەینی کارەبای موەلیدە بڕا، بۆ رۆژی شەممە چەند کەسێک سەرقاڵێ چاککردنەوەی موەلیدەکە بوون و لەکاتی کارکردندا ئاگرەکە کەوتووەتەوە. "  لە دوای کۆنترۆڵکردنی ئاگرەکە، نەبەز عەبدولحەمید، قایمقامی هەولێر لە شوێنی رووداوەکە بە رۆژنامەڤانانی راگەیاند، لە رووداوەکە چەند کەسێک سووتاون و رەوانەی نەخۆشخانەی فریاکەوتن کراون، بەڵام "پێناچێت باری تەندروستییان جێگیر بێت".  سەبارەت بە هۆکاری ئاگرکەوتنەوەکەش، نەبەز عەبدولحەمید ئاماژەی بەوەدا، "رووداوەکە لەکاتی چاککردنەوەی موەلیدەی مزگەوتەکە بووە، کە لە دەرەوەی مزگەوتەکە بووە، تانکی گازوایلی موەلیدەکە تەقیوەتەوە، ئەمەش وایکردووە کە زیان بە مزگەوتەکە و ئۆتۆمبێلەکە کە لەنێو حەوشەی مزگەوتەکە بووە، لەگەڵ ئەو زیانە گیانیانەی لێبکەوێتەوە".  بە گوتەی نەبەز عەبدولحەمید هەر لە دوای رووداوەکە، تیمەکانی بەرگریی شارستانی گەیشتوونەتە شوێنی رووداوەکە و توانیویانە ئاگرەکە کۆنترۆڵ بکەن و رێگریش لەوە بکەن ئاگرەکە تەشەنە بسێنێت بۆ نێو هەموو مزگەوتەکە، ئەگەرچی ئاگر کەوتنەوەکە بەهۆی کارکردن بووە لە موەلیدەکە، بەڵام لێکۆڵینەوە لە رووداوەکە دەکرێت بۆ ئەوەی بزانرێت کەمتەرخەمییەکە لەکوێوە بووە.