شوان داودی لە هەژماری خۆی لە تۆڕی کۆمەڵایەتیی فەیسبووک لەبارەی بڕیاری دوورخستنەوەی لە سەرپەرشتیکردنی کەناڵی ئاسمانیی کەرکووک روونکردنەوەیەکی بڵاوکردووەتەوە کە ئەمەی خوارەوە دەقەکەیەتی:  برا و هەڤاڵی بەڕێزم کاک حەمەسور دوشیوانی، لێپرسراوی مەڵبەندی دووی  ی. ن. ک   من لە سەر تەکلیف و پشتیوانیی بەڕێزت ئەرکی سەرپەرشتیاری دەزگای میدیایی کەرکووکم  وەرگرت و لە ٢٠٢٠/٩/١٧ دەستبەکاربووم و دوێنێ ٢٠٢١/٧/١٧ فەرمانی دەرکردنم لە مەکتەبی ڕاگەیاندنەوە دەرچوو، وەک یەکەم کەس لە پاکتاوکردنی دوای روداوەکانی ٨ی تەمموز لە شاری کەرکووک و لە حیزب و لە ڕاگەیاندنیش.  ئەمڕۆ ٢٠٢١/٧/١٨ ئەستۆپاکیم کرد و دەستاودەستی ئەرکەکەم کرد کە جگە لە خزمەت هیچ پلە و پۆست و ئیمتیازێکی تێدا نەبووە بۆم.  بە هەرحاڵ، لە ماوەی ١٠ مانگی رەبەقی کاری سەخت، سەرباری ئەو هەموو ململانێ و ئاستەنگە حیزبی و سیاسی و هونەری و تەکنیکی و ماددیانە روبەڕووومان کرایەوە، توانیمان سەرکەوتوو بین لە گەڕانەوەی حورمەت بۆ کەناڵەکە و بینەرێکی زۆرمان لە سەرتاسەری کوردستان لە گەڵی ئاشت کردەوە... رادیۆمان خستەوەکار و سایتمان دروستکرد و پەیجمان بەهێزکردەوە و گۆڤارمان دەرکرد و توانیمان بودجەی کەناڵەکە بۆ سێ جاران زیادبکەین و دەوام ڕێکبخەینەوە و تواناکان بەگەڕبخەین و چەند ستودێویەکی مۆدێرن دروستبکەین و سیستمی دەنگ چاکبکەین و کۆمپیوتەر و کامێراکانی کەناڵەکە نوێ بکەینەوە و تەلەفیزیۆنەکە بکەینەوە ٢٤ کاتژمێر و سیستمی هەواڵ بە کوردی و عەرەبی ڕێکبخەینەوە و دەیان بەرنامە و بابەتی جۆراوجۆر و ڕێپورتاژ و فیچەر بە کوردی و عەرەبی بەرهەمبێنین  و بەشێکی زۆری ژوورەکانی بەش و یەکەکان نۆژەن بکەینەوە و زۆر شتی دیکەش کە لێرە جێگایان نابێتەوە.   وێڕای سوپاس و پێزانینی زۆرم بۆ بەشێکی زۆری کادر و کارمەندانی دەزگای میدیایی کەرکووک کە هاوکارم بوون، لێرەدا دەمەوێ وەک راستییەکی مێژویی و ئەرکێکی ئەخلاقی ئەوە دووپاتبکەمەوە کە بەڕێزتان پشکی شێرتان بەردەکەوێ لە سەروەریی ئەو دەسکەوتانە، چونکە هەموو بە پشتیوانی و پشتگیریی بەڕێزتان و مەڵبەندە تێکۆشەرەکەتان بەدەستهاتووە؛ بۆیە جێگەی خۆیەتی سوپاسی ئەو هەموو پشتوانییەت بکەم و ئەگەر خودای گەورە بایی ئەوە تەمەنمان بدا لە کتێبێکدا ئەزموونی ئەو ١٠ مانگە بڵاودەکەمەوە.. جارێکی دیکە سوپاس بۆ بەرێزتان  و هەمیشە سەربەرز و سەرکەوتوو سەرفراز بن.  شوان داودی لە مانگی ئەیلوولی ساڵی ٢٠٢٠ ەوە بە بەڕێوەبەری کەناڵی ئاسمانیی کەرکووک دەستنیشانکراوە، ئۆفیسی سەرەکی کەناڵەکە لە شاری کەرکووکە و بە زمانەکانی کوردی، عەرەبی، تورکمانی، سریانی، بەرنامەکانی پێشکێش دەکات.