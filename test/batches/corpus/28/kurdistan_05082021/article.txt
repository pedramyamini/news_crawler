وێستگەکانی کەمەرکۆی و یەنیکۆی کە تەنیا ٧ کیلۆمەتر لەیەکەوە دوورن، چەند جارێکە دەکەونە مەترسیی جددییەوە. بەجۆرێک کە خەڵکی ناوچەکەش هاوشانی تیمەکانی بەرگریی شارستانی لە هەوڵی کۆنترۆڵکردنی ئاگرەکەدان.     محەمەد کارا، هاووڵاتییەکی ناوچەکە دەڵێت "ژمارەیەک لە برادەرانمان برینداربوون و ژمارەیەکیشیان ژەهراوی بوون. ئێمە راستەوخۆ و لە نزیکەوە هەوڵی کۆنترۆڵکردنی ئاگرەکەمان دا. ئێستا تیمی پشتیوانی گەیشت. ئەوەی پێویست بێ ئەنجامدەدرێت، هەروەک بینیتان برادەران بە دڵ و گیانەوە کاردەکەن".  بەشێک لە شارەزایان پێیانوایە خەڵکی تورکیا لەم ساتەدا کە ئاگر دارستانەکانی تەنیوە، هەموو بابەتەکان وەلابنێن و راستەوخۆ یان ناڕاستەوخۆ رۆڵیان لە کۆنترۆڵکردنی ئاگرەکەدا هەبێت.  لەڤەنت کورناز، مامۆستای زانکۆی بۆغازیچی لەوبارەوە دەڵێت: "هەموو ئەم کۆمێنتانە لەبارەی کەمتەرخەمیی حکومەتەوە راست و لەجێن. فڕۆکەی پێویستمان هەیە، نەخێر. دەکرا حکومەت هەوڵی لەمە باشتر بدایە؟ بەڵێ. بەڵام ئێستا پێویست ناکات بەمانەوە سەرقاڵ بین. بەڵێ مرۆڤەکان هەڵە دەکەن، ئەوەی لێرەدا گرنگە هەوڵی هەنووکەییمانە بۆ کۆنترۆڵکردنی دۆخەکە. هەڵە دەکرێت، بەڵام گرنگ ئەوەیە پەندی لێ وەربگیردرێت".  وێستگەی کەمەرکۆی ماوەی ٣ رۆژە مەترسیی سووتان و تەقینەوەی لەسەرە. چەند جارێک ئاگری دارستانەکان بە تەواوی لێوەی نزیک بووەتەوە، بەڵام تیمەکانی بەرگریی شارستانی ئەگەر بە شێوەی کاتیش بێت مەترسییەکەیان دوورخستووەتەوە. ئەمە لەکاتێکدایە تا ئێستاش ئاگری دارستانەکانی دەوروبەری وێستگەکانی کەمەرکۆی و یەنی بە تەواوەتی کۆنترۆڵنەکراون.