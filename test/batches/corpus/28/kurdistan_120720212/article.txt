ناوەندی مافی مرۆڤ بۆ رۆژهەڵاتی کوردستان دەڵێت، لە رۆژێکدا هێزەکانی پاسەوانی سنوور لە دوو شوێن تەقەیان لە کۆڵبەران کردووە، بەهۆیەوە کۆڵبەرێک گیانی لەدەستداوە و دووی دیکەش برینداربوون.  رێکخراوەکە باسی لەوەش کردووە، رۆژی شەممە کۆڵبەرێک بەناوی حامید ئەمین پوور لەکاتی گەڕانەوە لە ناوچە سنوورییەکان، لەلایەن هێزەکانی پاسەوانی سنوور تەقەی لێدەکرێت و بریندار دەبێت، بەڵام بەهۆی سەختیی برینەکەی لە نەخۆشخانە گیان لەدەستدەدات.  حامید ئەمینپوور خەڵکی سەقزە، تەمەنی ٤٨ ساڵە، باوکی شەش منداڵە و خێزاندارە.  هەروەها رۆژی شەممە هێزەکانی پاسەوانی سنوور لە ناوچەی سنووریی هەنگە ژاڵەی بانە تەقەیان لە ژمارەیەک کۆڵبەر کرد و لە ئەنجامدا دوو کۆڵبەر بە ناوەکانی موختار شەریفی و میکایل برینداربوون.  رێکخراوی مافی مرۆڤی هەنگاویش رایگەیاند، کاسبکارێکی خەڵکی مهاباد بەناوی سیامەک هوحەق لەلایەن پۆلیسەوە لەڕێگەی سەرەکیی نێوان مەراغە بۆ بناو لە پارێزگای تەورێز تەقەی لێکراوە و بەهۆیەوە ئەو کاسبکارەش گیانی لەدەستداوە.