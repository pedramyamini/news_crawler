فڕۆکەکان لە کاژێر ٠٩: ١٠ خولەک و ٠٩: ٤٠ خولەک دووجار بۆردوومانی زنجیرە چیاکەیان کردووە.   رزگار عوبەید، بەڕێوەبەری ناحیەی شیلادزێ هەواڵەکەی بۆ رووداو پشتڕاستکردەوە و رایگەیاند، دووجار لەسەر یەک فڕۆکەکانی تورکیا زنجیرە چیای کورەژاریان بۆردوومان کردووە، "راستە ئەوە شوێنێکی شاخاوییە و خەڵکی سڤیلی لێ نییە، بۆیە هیچ زیانێکی گیانی بۆ خەڵکی سڤیل نەبووە، بەڵام بەسەر سەنتەری شارۆچکەی شیلادزێدا دەڕوانێت، بۆیە ترس و دڵەڕاوکێ بۆ خەڵکی ناوچەکە دروستبوونە. "  چیای کورەژار یەکێکە لە زنجیرەکانی چیای مەتین لە سنووری قەزای ئامێدی و بە دووری سێ کیلۆمەتر لە سەنتەری شارۆچکەی شیلادزێ هەڵکەوتووە. چیاکە کە پێشتریش چەندینجار تورکیا بۆردوومانی کردووە، بە قووڵایی ٢٠ کیلۆمەتر لە خاکی هەرێمی کوردستاندایە و لە سنووری هەرێمی کوردستان لەگەڵ باکووری کوردستان و تورکیاوە دوورە.   لە ٢٣ ـی نیسانی ئەمساڵ، تورکیا ئۆپەراسیۆنێکی ئاسمانی و زەوینی بۆ چەند ناوچەیەکی سنووری پارێزگای دهۆک ئەنجامدا و تاوەکو ئێستا هێزەکانی لە ١٢ شوێن نیشتەجێکردوون.   بەهۆی ئەو ئۆپەراسیۆنەوە کە ناوی چڕنووکی برووسکە - چڕنووکی هەورەتریشقەیە، خەڵکی شەش گوند لەو سنوورە ئاوارەبوون و نزیکەی ١٠٠ خێزان ماڵەکانی خۆیان جێهێشتووە. جگە لە زیانی ماددی بۆ گوندنشینان، تاوەکو ئێستا سێ کەسی سڤیلی سنووری قەزای ئامێدی برینداربوون.