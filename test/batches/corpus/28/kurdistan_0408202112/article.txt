عەلیڕەزا کاکاوەند، بەڕێوەبەری ئاو و ئاوەڕۆی کرماشان، رایگەیاند "چەند خولەکێک دوای ئەوەی پرۆژەی گواستنەوەی ئاوی بەنداوی گاوشان بۆ کرماشان کرایەوە، لە ٢٧ شوێنەوە کون بوو و ئەمەش وایکرد ئاوی ٤٠ % ی شار ببڕێت".  هوشەنگ بازوەند، پارێزگاری کرماشان دەڵێت "رێکاری یاسایی بەرامبەر ئەو کەسانە دەگیرێتەبەر کە پرۆژەکەیان جێبەجێ کردووە". لەڕێی ئەو پرۆژەیەوە بڕیار بوو لە یەک چرکەدا دوو هەزار و ٦٠٠ لیتر ئاو بۆ کرماشان بگوازرێتەوە و لەم رێگەیەوە کورتهێنانی ئاو لەو شارەدا چارەسەر بکرێت.  بە گوتەی هوشەنگ بازوەند، شاری کرماشان لە هەر چرکەیەکدا پێویستیی بە شەش هەزار و ٥٠٠ لیتر ئاوە، بەڵام ئێستا بۆ ئەم شارە کە یەک ملیۆن دانیشتووی هەیە، چوار هەزار لیتر ئاو دابیندەکرێت.  ماوەی چەندین هەفتەیە شاری کرماشان کێشەی کەمئاویی هەیە. هەندێک گەڕەک چەندین رۆژ بووە کە ئاوی خواردنەوەیان نەبووە. نەبوونی ئاوی لە گەڕەکی دەڕەدریژی کرماشان ناڕەزایەتیی لێکەوتەوە.  بەپێی راپۆرتی تۆڕی مافی کوردستان، لەو ناڕەزایەتییانەدا لانیکەم ١٥ کەس دەستبەسەرکراون. نەبوونی ئاو هاوکات لەگەڵ بڕانی کارەبا لە چەند هەفتەی رابردوودا لە ژمارەیەک لە شارەکانی ئێران و رۆژهەڵاتی کوردستان ناڕەزایەتیی خەڵکی لێکەوتەوە.  بەشی زۆری ئاوی کرماشان لەڕێی بیری ئاوەکانەوە دابین دەکرێت، بەڵام وشکەساڵی و هەڵێنجانی زۆری ئاوی ژێرزەوی، قەیرانی کەمئاویی لە کرماشان قووڵتر کردووەتەوە.  بە گوتەی عەلیڕەزا کاکاوەند، بەڕێوەبەری ئاو و ئاوەڕۆی کرماشان، سەراو قەمەر، وەکو یەکێک لە سەرچاوەکانی ئاوی کرماشان، ساڵی رابردوو لە چرکەیەکدا ٣٢٠ لیتر ئاوی هەبوو، بەڵام ئەمساڵ ٦١ لیتری هەیە، یان تاقوەسان لە چرکەیەکدا ٦٠٠ لیتر ئاوی هەبوو، بەڵام ئەمساڵ ٧٠ لیتری هەیە.  بۆ ئەوەی کرماشان لەگەڵ قەیرانی ئاو بەرەوڕوو نەبێت، نۆ ساڵ لەمەوبەر بەردی بناخەی پرۆژەی گواستنەوەی ئاو لە بەنداوی گاوشان دانرا. بڕیاربوو لە ساڵی ٢٠١٥ لە هەر چرکەیەکدا دوو هەزار و ٦٠٠ لیتر ئاو بۆ کرماشان بگوازێتەوە، بەڵام پرۆژەکە شەش ساڵ دواتر تەواو بوو و هاوکات لەگەڵ کردنەوەشی، لە ٤٠ شوێنەوە کون بوو. بە گوتەی کاکاوەند، ئەمە بووە هۆی ئەوەی کە هەندێک لە گەڕەکەکانی کرماشان کێشەی ئاویان قووڵتر ببێتەوە و بە تانکەر ئاویان بۆ دابینبکرێت.  هوشەنگ بازوەند، پارێزگاری کرماشان، دەڵێت؛ بڕیارە رۆژی هەینی دوو تیم لە تارانەوە بگەنە کرماشان بۆئەوەی کێشەی گواستنەوەی ئاو چارەسەر بکەن.  بەنداوی گاوشان لەنێوان شارەکانی کامێران و سنە دایە و نزیکەی ٧٠ کیلۆمەتر لە کرماشانەوە دوورە.  مەحموود رەزا شەهلایی، بەڕێوەبەری ئاوە ناوچەییەکانی کرماشان، دەڵێت "لە بەنداوی گاوشان پێویستیی ئاوی سێ ساڵی کرماشان پاشەکەوت کراوە، واتە ئەگەر لە سێ ساڵی داهاتوودا کێشەی وشکەساڵی هەبێت، ئەوا لەڕێی ئەو بەنداوەوە پێویستیی ئاوی کرماشان و بەشێک لە شاری کامێرانیش دابین دەکرێت".