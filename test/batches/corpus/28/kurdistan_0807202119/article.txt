وەزارەتی دەرەوەی فەرەنسا راگەیێندراوێکی بڵاوکردووەتەوە و دەڵێت، بە تووندترین شێوە سەرکۆنەی ئەو هێرشانە دەکەن، کە لە رۆژی دووشەممەوە کراونەتە سەر باڵیۆزخانەی ویلایەتە یەکگرتووەکانی ئەمریکا لە بەغدا، فڕۆکەخانەی نێودەوڵەتیی هەولێر و بنکەی ئاسمانیی عەین ئەسەد.  ئاماژە بەوەش دەکات، هێرشکردنە سەر ناوەندە دیپلۆماسییەکان و بنکەکانی هاوپەیمانیی نێودەوڵەتی دژی داعش قبووڵنەکراوە.    وەزارەتی دەرەوەی فەرەنسا دەڵێت، ئەو هێرشانە دەبنەهۆی لاوازبوونی بواری ئەمنی بۆ هەموو عێراقییەکان و پاریسیش جەخت لە پاراستنی سەروەریی عێراق و سەقامگیریی هەرێمی کوردستان دەکاتەوە.   راگەیێندراوەکە لە کاتێکدایە، رۆژی سێشەممە دەوروبەری کاژێر ١١: ٣٠ی شەو هێرشکرایە سەر فڕۆکەخانەی نێودەوڵەتیی هەولێر. وەین مۆرۆتۆ، گوتەبێژی هاوپەیمانیی نێودەوڵەتیی دژی داعش لەو بارەوە بە رووداوی گوت، هێرشەکە لە رێگەی درۆنێکی بۆمبڕێژکراوەوە بووە کە خۆی لە دیوارێک داوە و کەوتووەتەوە خوارەوە و بووەتە هۆی ئاگرکەوتنەوە.   دژە تیرۆری کوردستانیش بڵاویکردەوە، هێرشەکە هیچ زیانێکی گیانی و ماددی نەبووە و تەنیا ئاگر لە پووش و پەڵاش بەربووە.   هاوکات رۆژی چوارشەممە ٧ - ٧ - ٢٠٢١ کاژێر ١٠: ١٥ی بەیانیی لە رێگەی درۆنەوە هێرشکرایە سەر کێڵگەی نەوتی عومەر لە پارێزگای دێرەزووری سووریا کە لە ژێر دەسەڵاتی هێزەکانی سووریای دیموکراتدایە و سەربازانی ئەمریکی تێدا جێگیرە. هەر لەو بارەوە واین مۆرۆتۆ بە رووداوی گوت، درۆنەکە لە شوێنێکی نزیک ئەو کێڵگەیە کەوتوەتە خوارەوە و هیچ زیانێکی نەبووە.   هەمان رۆژ کاژێر ١٢: ٣٠ی دوانیوەڕۆ بە ١٤ مووشەک هێرشکرایە سەر بنکەی ئاسمانیی عەین ئەسەد و دوو کەس برینداربوون.   بەرەبەیانی رۆژی پێنجشەممەش ٨ - ٧ - ٢٠٢١ دوو مووشەک ئاراستەی باڵیۆزخانەی ئەمریکا لە بەغدا کران. سیستمی دژە مووشەکی ئەمریکی یەکێک لە مووشەکەکانی تێکشکاند و ئەوی دیکەشیان کەوتە خوارەوە.   لە بەشێکی دیکەی راگەیێندراوەکەی وەزارەتی دەرەوەی فەرەنسادا هاتووە، هەروەک چۆن ژان لودریان، وەزیری دەرەوەی وڵات لە کۆبوونەوەی وەزیرانی دەرەوەی هاوپەیمانیی نێودەوڵەتی دژی داعش لە ٢٨ی حوزەیراندا رایگەیاند، پاریس داوای زیادبوونی هاوئاهەنگی لەگەڵ بەرپرسانی عێراق دەکات بۆ ئەوەی ئەو هێرشانە بوەستێندرێن و ئەنجامدەرانیشیان سزابدرێن.   وەزارەتی دەرەوەی فەرەنسا دەڵێت، پاریس سوورە لەسەر کارکردن لەگەڵ هاوبەشە لۆکاڵی و نێودەوڵەتییەکانی لە چوارچێوەی هاوپەیمانیی نێودەوڵەتی دژی داعش بۆ ئەوەی رێگە نەدرێت داعش بەهێزبێتەوە.