د. عەبدوڵڵا وەیسی، سەرۆکی یەکێتی زانایانی ئایینی ئیسلامی لە هەرێمی کوردستان لەکاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو، لەبارەی پرسی قۆرخکاری لەسەروبەندی هاتنی جەژن و بۆنەکان و پرسی قوربانیکردن لە جەژندا رایگەیاند: "قۆرخکاری یەکێکە لەو شتانەی کەوا ئایینی پیرۆزی ئیسلام زۆر هەڵوەستەی لەسەر کردووە، هانی موسڵمانانی داوە بۆ ئەوەی خۆیان لە قۆرخکاری بەدوور بگرن، بۆیە قۆرخکاری بە گوناهـ و تاوان ئەژمارکراوە، بەپێی شەرع و یاساش هەر شتێک تاوان بێت سزای بۆ دانراوە".  سەبارەت بە قوربانیکردنیش کە دەگوترێت ئەو کەسە قوربانیەکە دەکات، دەبێت لە ماڵەکەی خوێنکەی بڕێژێت، عەبدوڵڵا وەیسی دەڵێ: "مەرج نییە ئەو قوربانیەی تۆ دەیکەیت، هەر دەبێت خوێنەکەی لە ماڵی تۆ بڕژێت، بەڵکو دەکرێت لە شوێنێکی دیکە چ کوشتارگە بێت و یان هەر شوێنێکی دیکە بە رەچاوکردنی رێنوێنییە تەندروستییەکان، واتە ئاساییە ئاژەڵ لە دەرەوەی ماڵ سەر ببڕدرێت".  سەرۆکی یەکێتی زانایانی ئایینی ئیسلامی ئەنجامدانی پشکنین بۆ ئەو ئاژەڵەی دەکرێتە قوربانی لەڕووی شەرعەوە بە گرنگ دەزانێت و دەشڵێت: "پێش سەربڕینەکەی بۆ ئەوەی بزانی ئاژەڵەکە هەڵگری هیچ نەخۆشییەک نییە، تەنانەت دوای سەربڕینەکەشی بۆ ئەوەی بزانی ئەو گۆشتە بە کەڵکی خواردن دێت یان نا".  د. عەبدوڵڵا وەیسی بە پێویستی دەزانێت ئەو کەسەی کە خێری قوربانی دەکات، "یەکسانی بکات لە دابەشکردنی گۆشتەکە، تەنانەت ئەگەر دراوسێیەکی مەسیحی و ئێزدییشی هەبێت، پێویستە گۆشتەکەی بۆ بنێریت. هەندێک خێر هەیە دەبێت رووە مرۆییەکەی رەچاو بکرێت نەک ئایینییەکە، قوربانیش یەکێکە لەو خێرانەی کە رووە مرۆییەکەی رەچاوکراوە، بۆیە ئاساییە ئەو قوربانییە بۆ بەدین و بێدین، موسڵمان و غەیرە موسڵمان و دەوڵەمەند هەژار بنێردرێت".  سەبارەت بەوانەش کە قوربانیان لەسەرە، د. عەبدوڵڵا وەیسی گوتی: "قوربانی سوننەتە، یەکێکە لەو نەریتانەی کەوا ئیسلام داکۆکی لەسەر کردووەتەوە، هەر کەسێک توانای هەبێت دەتوانێت قوربانی بکات. مەرج نییە بڵێ قوربانی واجبە لەسەرم، دەکرێت تواناشت هەبێت و نەیکەی، بەڵام قوربانی بکەی خێری زیاترە".  د. عەبدوڵڵا وەیسی گوتیشی: "مەرج نییە ئاژەڵی گەورەبێت، ئاژەڵی گەورە و بچووک دەکرێت بکرێتە قوربانی، ئاژەڵی بچووک مەڕ و بزن بۆ یەک کەس، ئاژەڵی گەورەش بۆ ٧ کەس، ئەو ٧ کەسەش مەرج نییە هەموویان ئەندامی یەک خێزان بن".