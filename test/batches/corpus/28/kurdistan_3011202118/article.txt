ئەمڕۆ سێشەممە ٣٠ - ١١ - ٢٠٢١ هێڤیدار ئەحمەد، جێگری سەرۆکی لیژنەی دارایی و پەرلەمانتاری پارتی لە پەرلەمانی کوردستان لەکاتی بەشداریکردنی لە بولتەنی کاژێر ١٢: ٠٠ کە سەنگەر عەبدولڕەحمان پێشکێشی دەکات رایگەیاند، "داهات لە سلێمانی کەمیکردووە و کۆشناکرێتەوە.. جگە لەوەی پارەی مووچە نییە و بزر دەبێت، پارەی پرۆژەکانیش دیارنین".   لە بەرامبەردا سەمیر هەورامی، گوتەبێژی قوباد تاڵەبانی، جێگری سەرۆکی حکومەتی هەرێمی کوردستان بە تۆڕی میدیایی رووداوی راگەیاند، "دەبێت زانیارییەکان لە وەزارەتی دارایی وەربگیرێت، نەک پەرلەمانتارێک، چونکە هەموو ژمارە و ئامارەکانی ناڕاستن".  گوتەبێژی جێگری سەرۆکی حکومەتی هەرێمی کوردستان روونکردنەوەیەکیشی لەوبارەوە بڵاوکردووەتەوە و ئاماژەی بەوە کردووە، "ھێڤیدار ئەحمەدی پەرلەمانتار، لێدوانێكی داوە و ناوی تیمی یەكێتیی لە حكومەتی ھەرێمی كوردستان ھێناوە، بۆ ھەموو لایەكی رووندەكەینەوە؛ قسەكانی ئەو پەرلەمانتارە دوورن لە راستییەوە و بێئاگایی و بێ توانایی خۆی سەلماندووە لەو لێدوانەیدا".  پێشەوا هەورامانی، گوتەبێژی فراکسیۆنی پارتی لە پەرلەمان لە پۆستێکی فەیسبووکدا لەو بارەوە رایگەیاندووە، فراکسیۆنی پارتی وێرای رەتکردنەوەی سەرلەبەری قسەکانی گوتەبێژی جێگری سەرۆكی حکومەت، بە مافی خۆی دەزانێت داوای یاسایی لەسەر تۆماربکات.  لە بەشێکی دیکەی روونکردنەوەکەی فراکسیۆنی پارتیدا هاتووە، "هەمیشە داوامان لەهەڤاڵانمان کردووە بە بەڵگەو داتا زانیارییەکان بخەنە بەرچاوی خەڵکی کوردستان و ئاستی نزم و زمانی نزم ئەو کەلتوورە نییە کە ئێمەی پێ بناسرێتەوە".