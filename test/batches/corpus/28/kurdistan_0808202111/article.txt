چەند رۆژێک پێش ئێستا تەندروستیی د. عەبدوللەتیف ئەحمەد تێکچوو، غەریب ئەحمەد، برای د. عەبدوللەتیف ئەمڕۆ یەکشەممە ٨ ـی ئابی ٢٠٢١، بە تۆڕیی میدیایی رووداوی راگەیاند، "بەهۆی تێکەڵاویی زۆرییەوە لەگەڵ خەڵکی و بە حوکمی کارەکانییەوە و وەڵامدانەوەی خەڵک و پرسیارەکانیان، هەفتەی رابردوو د. عەبدوللەتیف کە نەخۆش کەوت گومانمان هەبوو کۆرۆنا بێت، بەڵام سوپاس بۆخوا دەرکەوت هەڵگری ڤایرۆسەکە نییە، ئێستا تەندروستیی زۆرباشە و بەرەو چاکبوونەوە دەچێت. "  بە گوتەی براکەی، عەبدوللەتیف لەبەرئەوەی شەقیقەیەکی تووندی هەیە و خۆیشی تووشی پەتای وەرزی بووە، "بۆیە دۆخی باش نەبوو، ئێستاش چاکبووەتەوە. "  د. عەبدوللەتیف ئەحمەد لە ساڵی ١٩٦٩ لەدایكبووە و بە "رێبەری سەلەفییەكان لە کوردستان" دەناسرێت. لە شاری بەغدا زانكۆی تەواوكردووە و لە زانكۆی شاری تكریتیش ماستەر و دكتۆرای بەدەستهێناوە، هەروەها دکتۆرایەکی دیکەشی لە سعودیە بەدەستهێناوە و ئێستاش لە مزگەوتی بەهەشتی شاری سلێمانی پێشنوێژ و وتارخوێنە. بە یەکێکیش لەو مەلایانە ناسراوە شوێنكەوتووێكی زۆری هەیە و خەڵكێكی زۆر ئامۆژگاری لێوەردەگرن.  لە ١٨ - ١٠ - ٢٠٢٠، د. عەبدوللەتیف ئەحمەد تووشی کۆرۆنا بوو.