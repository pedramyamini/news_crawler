لە هەرێمی کوردستان، هەر سێ جۆرەکانی ڤاکیسنی فایزەر، ئەسترازێنیکا و سینۆفارم بەردەستن. وەزارەتی تەندروستی پلانی ئەوەی هەیە بنکە و سەنتەرەکانی پێدانی ڤاکسینی کۆرۆنا زیادبکات و کاتەکانی پێدانی ڤاکسین تاوەکو کاژێر هەشتی ئێوارە درێژبکرێتەوە و لە کاتی پشووش پرۆسەی پێدانی ڤاکسین بەردەوام بێت.  ڤاکسین، تاکەڕێگەی رێگرتنە لە بڵاوبوونەوەی ڤایرۆسی کۆرۆنا کە زیاتر لە ساڵێکە هەموو جیهانی گرتووەتەوە. وەزارەتی تەندروستی رایدەگەیێنێت، هەرێمی کوردستان هێشتا لە دۆخی مەترسیداری کۆرۆنادایە.  ئامانجی وەزارەتی تەندروستی ئەوەیە تاوەکو کۆتایی ئەمساڵ % ٢٠ی دانیشتووانی هەرێمی کوردستان، ئەوانەی تەمەنیان لە سەرووی ١٨ ساڵییەوەیە ڤاکسینی کۆرۆنا وەربگرن، بەگوتەی سامان بەرزنجی، وەزیری تەندروستی، ژمارەی ئەو کەسانەی کە تەمەنیان لە سەرووی ١٨ ساڵییەوەیە لە هەرێمی کوردستان ٣ ملیۆن و ٢٥٦ هەزار کەسن، کە % ٢٠ یان دەکاتە ٦٥١ هەزار و ١٩٦ کەس، واتە بۆ پێدانی ڤاکسین بەو کەسانە، هەرێمی کوردستان پێویستی بە ملیۆنێک و ٣٠٢ هەزار ٣٩٢ قورچک ڤاکسینە، ئەمەش لەکاتێکدایە تاوەکو ئێستا ٦٠٠ هەزار ڤاکسین گەیشتووەتە هەرێمی کوردستان، واتە دەبێت لە ماوەی چوار مانگی داهاتوودا، ٧٠٢ هەزار ٣٩٢ ڤاکسینی دیکەی پێویستە.  بەپێی دوایین ئامارەکانی تەندروستی، ئێستا لە هەرێمی کوردستان ٦٠٠ هەزار کەس ناوی خۆی بۆ وەرگرتنی ڤاکسین تۆمارکردووە، رێژەی دابەشکردنی ڤاکسینیش لە هەرێمی کوردستان گەیشتووەتە % ٩ و لە کۆی ئەو ڤاکسینانەش کە گەیشتووەتە هەرێمی کوردستان ٤٥٠ قورچکی لێ دابەشکراوە.  وەزارەتی تەندروستی بۆ ئەوەی کارئاسانی زیاتر بۆ هاونیشتمانیان بکات، چەند رێکارێکی نوێی گرتووەتەبەر و بە نووسراوێک بۆ بەڕێوەبەرایەتییەکانی تەندروستی ئاماژەی بەوەکردووە، سەنتەرەکانی پێدانی ڤاکسینی کۆرۆنا زیادبکرێن و کاتەکانی پێدانی ڤاکسین تاوەکو کاژێر هەشتی ئێوارە درێژبکرێن و بەشێوەی شێفت و ئێشکگری دەوام بکرێت، هەروەها رۆژانی هەینی و پشووش سەنتەرەکان کراوەبن.  دکتۆر رەهێل فەرەیدوون، بریکاری وەزیری تەندروستی بە تۆڕی میدیایی رووداوی راگەیاند، "نەخۆشخانەکانی تایبەت بە کۆرۆنا پڕبوون و توانای وەرگرتنی تووشبووی دیکەیان نەماوە، ئێستا کاردەکرێت بۆ کردنەوەی نەخۆشخانەی دیکە، بەڵام ئەگەر نەخۆشخانەی دیکەش بکرێنەوە، ناتوانین چاودێریی چڕ دابنێین، بۆیە پێش دروستبوونی کارەسات، باشترە خۆپارێزی بکرێت".  تاوەکو ئێستا لە هەرێمی کوردستان دوو ملیۆن و ٦٢٧ هەزار و ٣٧٤ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٢٦١ هەزار و ٦٢٧ کەسیان پۆزەتیڤ بوون، ٢٠٩ هەزار و ٨١٨ تووشبوویان چاکبوونەتەوە و پێنج هەزار تووشبووش گیانیان لەدەستداوە، ٤٦ هەزار و ٨٠٩ تووشبووش لەژێر چارەسەردان.