ئالان حەمەسەعید، وەزیری پەروەردەی حکومەتی هەرێمی کوردستان نووسراوێکی بۆ سەرجەم بەڕێوەبەرایەتییەکان گشتاندووە و لە نووسراوەکەدا هاتووە "بۆ ساڵی خوێندنی ٢٠٢١ - ٢٠٢٢ کتێبی خوێندن بە رێژەی ١٠٠ % بۆ ناوەندەکانی خوێندن دابینکراوە لەسەر بنەمای داتا تۆمارکراوەکانی سیستەمی e - parwarda و دەبێت رەچاوی ئەم خاڵانە بکەن".  وەزیری پەروەردە لە نووسراوەکەدا چەند خاڵێکی دەستنیشانکردووە، بەمشێوەیە:  ١ - دابەشکردنی کتێب لەسەر بنەمای سیستەمی e - parwarda دەبێت، پەروەردەی قەزا بەگوێرەی ژمارەی قوتابیان و خوێندکاران کتێب دەداتە قوتابخانەکان.  ٢ - پێویستە ئەو قوتابییانەی تۆماردەکرێن لە قۆناخی (١)ی بنەڕەتی، پاش تۆمارکردنیان لە قوتابخانە بەزووترین کات تەواوی داتایان لە سیستەمی e - parwardaدا تۆماربکرێن، وەکو لە خاڵی یەکەم ئاماژەی پێدراوە، کۆگاکانی پەروەردەی قەزاکان بەرپرسیار دەبن ئەگەر لە دەرەوەی ژمارەی قوتابیان و خوێندکاران کتێب بدەنە قوتابخانەکان.  ٣ - پەروەردە گشتییەکان و پەروەردەی قەزاکان ئەو بڕە کتێبەی وەریانگرتووە و تۆمارکراوە لە دیوانی وەزارەت و لە سیستەم، بۆ ساڵی خوێندنی ٢٠٢١ - ٢٠٢٢ بەگوێرەی رێژەی پێویست کتێبیان بۆ چاپ دەکرێت و بۆیان دەنێردرێت، لەبەرئەوەی بەڕێوەبەرایەتیی تەجهیزاتی دیوانی وەزارەت، بە شێوەیەکی ئەلیکترۆنی ئاماری کتێبی دابەشکراو بەسەر قوتابخانە و خوێندنگەکان و بڕی کتێبی ماوەی ناو کۆگاکانی پەروەردەی قەزا و پەروەردەی گشتیی لەلا تۆمارە.