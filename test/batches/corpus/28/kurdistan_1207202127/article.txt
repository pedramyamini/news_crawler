بەپێی فەرمانێکی وزاریی وەزارەتی شەهیدان و ئەنفالکراوانی حکومەتی هەرێمی کوردستان، کە بە ژمارە ١١٥ لە ٠٦ - ٠٧ - ٢٠٢١ دەرچووە، ناو و واژۆی وەزیری شەهیدانی بەسەرەوەیە، ٣١٢ کەس وەکو تاقانەی جینۆساید پەسندکراون.  وەزارەتی شەهیدان روونیکردووەتەوە، دوای پێداچوونەوە و وردبینیکردن بۆ دۆسیەی ٤١٨ کەس، بڕیاردرا بە پەسندکردنی دۆسیەی ٣١٢ کەس وەکو تاقانەی جینۆساید، دۆسیەی ٤٢ کەسیش رەتکراوەتەوە و ٦٤ دۆسیەش داواکارییەکانیان بۆ بەڕێوەبەرایەتییە گشتییەکان گەڕێندرایەوە، بەهۆی ئەوەی ناتەواوی لە بەڵگەنامەکانیان بۆ دۆسیەکانیان هەبوو.  عادل مەلا ساڵح، بەرپرسی راگەیاندنی وەزارەتی شەهیدان و ئەنفالکراوان بە تۆڕی میدیایی رووداوی راگەیاند "بە فەرمانی وەزیری شەهیدان، لیژنەی پێداچوونەوە و وردبینی لە دۆسیەی تاقانەکانی جینۆساید لە هەرێمی کوردستان پێکهاتووە و دوای چەندین مانگ کارکردن، گەیشتنە ئەو ئەنجامەی کە ٣١٢ کەس شایستەن بۆئەوەی بەپێی یاسای چاکسازی پەسند بکرێن. بە فەرمانی وەزیر بڕیاردراوە ئەو کەسانە مووچەکانیان بۆ رێکدەخرێت و وەکو تاقانەی جینۆساید لە هەرێمی کوردستان دەناسرێن و لەو رۆژەوەی ناسێندراون و پەسندکراون، هەموو مافێکی داراییان بۆ دابیندەکرێت. ئەوانەشی دۆسیەکانیان رەتکراوەتەوە، دیارە مەرجەکان نەیگرتوونەتەوە یان دۆسیەکانیان هەندێک بەڵگەنامەی کەمە".  تاقانەکانی جینۆساید ئەو کەسانە دەگرێتەوە کە هەموو ئەندامانی خێزانەکەی لە ئاکامی جینۆساید و کارەساتە گەورەکانی وەکو کیمیاباران و ئەنفال لەدەستداوە.  بەرپرسی راگەیاندنی وەزارەتی شەهیدان و ئەنفالکراوان گوتی، ئەوەی کراوە بەگوێرەی "یاسای ژمارە ٢ی ساڵی ٢٠٢٠ی یاسای چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان بووە. هەنگاوی زۆر باش نراون و بەرهەم و ئەنجامی لیژنەکانی چاکسازی دەردەکەون. هەنگاو لە چاکسازیکردن لە لیستی شەهیدان، زیندانیانی سیاسی، تاقانەکانی جینۆساید و بەرکەوتووانی چەکی کیمیایی نراون".  سەبارەت بەو ٦٤ کەسەی داواکارییەکانیان بۆ بەڕێوەبەرایەتییە گشتییەکان گەڕێندراوەتەوە، عادل مەلا ساڵح ئاماژەی بەوە کرد "ئەگەر بەڵگەنامەکانی ناو دۆسیەکانیان تەواو بکەن، دووبارە دەگەڕێتەوە ' لیژنەی پێداچوونەوە و وردبینی لە دۆسیەی تاقانەکانی جینۆساید لە هەرێمی کوردستان ' و ئەگەر بەڵگەنامەکان تەواو بوو، ئەو کاتە وەکو ٣١٢ کەسەکە مافیان هەیە".  هەروەها بەپێی یاساکە وەزارەتی شەهیدان مەدالیایەکی تایبەت بە تاقانەکانی جینۆساید دەبەخشێت؛ رەچاوی باری تەندروستییان دەکرێت و ئەو ئەرکەش لە ئەستۆی حکومەت دەبێت.  دەقی فەرمانی وزاریی وەزارەتی کاروباری شەهیدان و ئەنفالکراوان  لیستی ناوی تاقانەکانی جینۆساید - ١ لیستی ناوی تاقانەکانی جینۆساید - ٢ لیستی ناوی تاقانەکانی جینۆساید - ٣ لیستی ناوی تاقانەکانی جینۆساید - ٤ لیستی ناوی تاقانەکانی جینۆساید - ٥