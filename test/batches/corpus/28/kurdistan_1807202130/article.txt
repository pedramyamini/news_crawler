رۆژی شەممە ١٧ - ٠٧ - ٢٠٢١ سەربەست لەزگین، بریكاری وەزارەتی پێشمەرگە لە کۆنگرەیەکی رۆژنامەڤانیدا رایگەیاند: "رێکخراوی تیرۆریستی داعش لە (كەركووک، خانەقین، دیالە، سەلاحەدین، ئەنبار و رۆژئاوای موسڵ)، تا دێت کردە تیرۆریستییەکانیان زیاتر دەكەن.   ماوەی چەند مانگێکە جموجوڵی چەکدارانی داعش زیادی کردووە، کردەوەکانی داعش زیاتر لە ناوچە جێناکۆکەکانن، ئەوەش بەهۆی ئەو بۆشاییە ئەمنییەی لە نێوان هێزەکانی پێشمەرگە و سوپای عێراق هەیە. سەربەست لەزگین گوتی: هاوپەیمانان و هەرێمی كوردستان و عێراقیش گەشتوونەتە ئەو بڕوایەی جوڵەکانی داعش مەترسییان دروست کردووە، بۆ رووبەڕووبوونەوەی ئەو مەترسییەش، پێوستە هاوئاهەنگی لەنێوان هێزی پێشمەرگە و سوپای عێراق ھەبێت.  لەبارەی دوو لیوا هاوبەشەكەی نێوان هێزەکانی پێشمەرگە و سوپای عێراق، بریکاری وەزارەتی پێشمەرگە رایگەیاند: بەرەوپێشچوونی باش لە نێوان هەولێر و بەغدا هەیە، بۆ ئەو مەبەستە ئێستا گفتوگۆ لەبارەی پڕچەككردن و مووچە و پەیكەربەندی دوو لیواکە دەکرێت، "ئێمە لە وەزارەتی پێشمەرگە ئەو هێزانەی بۆ ئەو دوو لیوا دیاری کراون، ئامادەمان کردوون".