رووداو لە سەرچاوەیەکی پۆلیسی چۆمان زانیویەتی "باوکی کوژراوەکە مەحموود بەرەکەیی سکاڵای لەسەر چوار کەس تۆمارکردووە و بە فەرمانی دادوەر ئەو کەسانە بۆ لێپێچینەوە رووبەڕووی یاسا دەکرێنەوە".  تاوەکو ئێستا کەسێک بەناوی عەبدوڵڵا حەمەد، کە تەمەنی ٦٥ ساڵە، دەستگیرکراوە و براوەتە دادگە بۆ وەرگرتنی گوتەی.  عەبدوڵڵا حەمەد بە تۆڕی میدیایی رووداوی راگەیاند، هەواڵی سکاڵاکەی زانیوە و خۆی چووەتە بنکەی پۆلیسی چۆمان و دواتر رەوانەی سۆران کراوە و ئەمڕۆ سێشەممە کاژێر ١٠: ٠٠ چووەتە بەردەم دادوەر و گوتەی خۆی داوە.  عەبدوڵڵا حەمەد موختاری گوندی وێزەیە و دەڵێت بە دادوەری گوتووە ئەو پەیوەندیی بە شەڕەکەوە نەبووە و لەو کاتەی کەسەکەش کوژراوە ئەو لە ماڵ بووە لە گوندی وێزە و شاهێدیشی بردوونەتە لای دادوەر.  ماوەی دوو ساڵە خەڵکی دۆڵی سەکرایەتی لە سنووری قەزای چۆمان و بەرەکەییەکانی خۆشناوەتی کێشەی زەوی و زاریان هەیە، کێشەکەیان لەسەر رووبەری چوار هەزار و ٨٠٠ دۆنم زەویی کوێستانەکانە. بەپێی نووسراوی وەزارەتی کشتوکاڵیش رووبەرەکە بەردەڵانە و موڵکی وەزارەتی داراییە لە سنووری گوندەکانی خۆشکان، باسان، مەران و ئێنە.  رۆژی ١٢ - ٠٧ - ٢٠٢١ لەنێوان ئەو دوو لایەنەدا بووە شەڕ و لە ئەنجامدا قەندیل مەحموودی تەمەن ٣٦ ساڵی بە گوللە کوژرا کە لە بەرەکەییەکان بوو.