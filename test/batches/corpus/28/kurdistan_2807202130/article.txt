رۆژی چوارشەممە ٢٨ی تەممووزی ٢٠٢١، موزەفەر مزووری، کە هاوەڵی هونەر مزورییە و لە نەخۆشخانەی ڤالیا لە هەولێر لەگەڵی دەمێنێتەوە لە لێدوانێکدا بۆ تۆڕی میدیایی رووداو گوتی" لەدوێنێ سێشەممەوە بارودۆخی تەندروستیی خراپە و دوانە ئۆکسیدی کاربۆن لەگیانی زیادبووە، بۆیە لەترسی ئەوەی رێژەکەی لەگیانی زیاتر نەبێت لەدوێنێوە پزیشکەکان بێهۆشیانکردووە بۆ ئەوەی ئەو ماددەیە نەگاتە مێشکی و نەبێتە هۆی جەڵتەی مێشک".  بەگوتەی موزەفەر مزووری "هەوکردنی زیادبووە و هەوکردنەکە گەیشتووەتە خوێنی، ئەوە جگە لەوەی لەژێر ئۆکسجیندایە".  موزەفەر مزوری، باسی لەوەشکرد ئێستا دوو سۆندەیان خستووەتە جەستەی هونەر مزورییەوە یەکێکیان تایبەتە بە ئۆکسجین و لەرێگەیەوە ئۆکسجین دەگەیێنرێتە سییەکانی، هەروەها سۆندەیەکی دیکەیان بۆ داناوە لە لوتییەوە رەوانەکراوە بۆ ئەوەی خواردنی پێبدرێت.  هونەر مزوری رۆژنامەنووس ٣٨ رۆژ دەبێت تووشی ڤایرۆسی کۆرۆنا بووە. چەند رۆژێکە دۆخی تێکچووە و یەکێکە لەو رۆژنامەنووسانەی لەچەندین دەزگای راگەیاندنی کوردستانی و بیانی کاریکردووە.