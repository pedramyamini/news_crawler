رۆژنامەی (ألبرید السوري)ی لە ژمارە ٢٠٢٨ یدا لە رۆژی هەینیی ٢٨ی حوزەیرانی ساڵی ١٩٤٦، لە لاپەڕە یەکی رۆژنامەکە، هەواڵێکی لەسەر راپەڕینی گەلی کورد لە رۆژهەڵاتی کوردستان بڵاوکردووەتەوە.  رۆژنامەکە نووسیویەتی: "ئەمشەو لە ئێرانەوە بروسکەی زۆر گرنگ گەیشتوون، تێیاندا هاتووە کە هێزە نافەرمییەکانی کورد گەمارۆی سەربازگە ناوچەییەکانی حکومەتی ئێرانیان لە پێنج شاری گرنگی کوردستان داوە. رۆژنامەی "دەیلی تێلێگراف" بروسکەیەکی لە هەواڵنێرەکەیەوە لە تاران پێگەیشتووە، تێیدا هاتووە، کە هەواڵنێرەکە بە فڕۆکە بە سەر سێ شاردا سووڕاوەتەوە، کە میراوا و سەردەشت و رەبەتن و چاوی لە گەمارۆدەرەکان بووە کە شارەکان لە چەمەر دەکێشن و گەمارۆکەیان بە تووندوتۆڵی کونبڕ دەکەن. ئەوەشی زانیوە، کە دوو شارەکەی دیکە، سەقز و بانەن".  هەواڵنێرەکە دەڵێ، کوردەکان تەقەیان لە فڕۆکەکەی کردووە، بەڵام زیانی پێنەگەیشتووە، هەورەها گوتوویەتی،  حکومەت بەشی ئەوەندە هێزی هەیە، ئەو پێنج شارە رزگار بکات، بەڵام سوپا ئەو فەرمانەی حکومەتی تارانی لە بەر دەستدایە، کە پێویست دەکات لە شوێنەکانی خۆیان بمێننەوە تاوەکو گفتوگۆی نێوان حکومەت و سەرۆکی دیموکرات محەممەد غازی (مەبەستی قازی محەممەدە) تەواو دەبێت، کە سەفەری پایتەختی کردووە.  بەپێی هەواڵی رۆژنامە سوورییەکە: "شارە گەمارۆدراوەکان ترسی برسیبوونیان لەسەرە. ئەوە هەفتەیەکیشە هێزە فەرمییەکانی ئێران کەوتوونەتە رێگاکردنەوە بۆ دابینکردنی ئازووخە. هێزەکانی ئێران داوای رێککەوتن و ئاگربەستیشیان کردووە، بەڵام کوردەکان جارێکی دیکە شارەکانیان گەمارۆ داوەتەوە".  رۆژنامەکە لەسەر زاری هەواڵنێرەکە نووسیویەتی: "کوردەکان کە لەگەڵ دیمۆکراتەکانی ئازەربایجان لە دژی حوکومەتی ناوەندیی ئێران راپەڕیون، باسی فراوانخوازی و بنیاتنانی دەوڵەتێکی گەورە بۆ کورد دەکەن".