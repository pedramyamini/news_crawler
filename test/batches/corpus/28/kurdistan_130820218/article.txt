ئەمڕۆ هەینی ١٣ - ٠٨ - ٢٠٢١ حکومەتی هەرێمی کوردستان لە ماڵپەڕی فەرمی خۆیان رایگەیاند، چوار ملیار دینار بۆ رووبەڕووبوونەوەی وشکەساڵی و کێشەی ئاوی ماڵان تەرخاندەکەن، کە دوو ملیار و ٥٠٠ ملیۆن دیناریان بەسەر پارێزگاکانی هەولێر، سلێمانی و دهۆک دابەشدەکرێت.  بەپێی راگەیێندراوەکە، ملیارێک و ٥٠٠ ملیۆن دینار "بە مەبەستی خێرا بەرەنگاربوونەوەی کێشەی کەمئاوی لە سنووری پارێزگای هەولێر" خەرجدەکات.  ئەمساڵ بەهۆی کەمبارانی و بەرزبوونەوەی پلەی گەرمی، بەشێک لە هاونیشتمانیان تووشی قەیرانی کەمئاوی بوونەوە، جگە لەوەش چەندین باخچە و پارک بەهۆی ئاو نەدان وشکبوونەتەوە.   دوو رۆژ پێش ئێستا بەشێک لە دانیشتووانی هەولێر لە بەرامبەر نەبوونی ئاو ناڕەزایەتییان دەربڕی یەکێک لە شەقامی ١٠٠ مەتریان بۆ ماوەیەک داخست، دوای ئەوەش نەبەز حەمید، قایمقامی هەولێر سەردانی شوێنەکەی کرد و بەڵێنی چارەسەر کردنی کێشەکەیانی دا.  ئەو دوو ملیار و ٥٠٠ ملیۆنەی کە بۆ پارێزگاکان خەرجکراوە، ٩٢٥ ملیۆن دینار بۆ پارێزگای هەولێر، ٥٧٥ ملیۆن دینار بۆ پارێزگای دهۆک و یەک ملیار بۆ پارێزگاکانی سلێمانی و هەڵەبجە و ئیدارەی گەرمیان راپەڕین تەرخاندەکرێت.     هەروەها رۆژی ١١ - ٠٧ - ٢٠٢١ نووسینگەی سەرۆکوەزیرانی هەرێمی کوردستان راگەیێندرواێکی بڵاوکردەوە و دەڵێت، بۆ چارەسەرکردنی کێشەی کەمئاویی چەمچەماڵ لە سەر فەرمانی مەسرور بارزانی، سەرۆکوەزیرانی هەرێمی کوردستان بڕیاردرا وەک هەنگاوی یەکەم بڕی ٧ ملیار و ٦٨٠ ملیۆن دینار بۆ چارەسەرکردنی کێشەی کەمئاویی چەمچەمال خەرج بکرێت.