ئەمڕۆ ١ - ٨ - ٢٠٢١ کۆتایی ئەو وادەیەبوو کە وەزارەتی ناوخۆ بۆ خاوەن تاکسییەکانی دیاریکردبوو بۆ لێدانی لۆگۆ و لەزگەی تەكسی، لەسەر پێشنیازی وەزارەتی گواستنەوە و گەیاندن بۆ ٣ مانگی دیکە ئەو وادەیە بۆ شۆفێرانی تەکسی درێژدەکرێتەوە.  بەپێی نووسراوێکی وەزارەتی گواستنەوە و گەیاندن کە کۆپییەکی تایبەت بۆ تۆڕی میدیایی رووداو نێردراوە، وەزارەتەکە پێشنیاز دەکات وادەی لێدانی كارتی زانیاری و لۆگۆ و لەزگەی تەكسی تاوەکو ٠١ - ١١ - ٢٠٢١ درێژبکرێتەوە.   بەپێی نووسراوەکەی وەزارەتی گواستنەوە و گەیاندن، لە دوای ئەو کاتەی کە دیاریکراوە هەر شۆفێرێک سەرپێچی لە بڕیارەکە بکات ٥٠٠ هەزار دینار سزا دەدرێت و بۆ هەر مانگێک دواکەوتنیش ٥٠٠ هەزار دیناری دیکە سزا دەدرێت.  دوێنێ ٣٠ - ٠٧ - ٢٠٢١ فازڵ حاجی، گوتەبێژی بەڕێوەبەرایەتیی هاتووچۆی هەولێر لە فەیسبووکی خۆی رایگەیاند، "ماوەی لێدانی لەزگە و لۆگۆی تەکسی درێژ دەکرێتەوە" و لە رۆژی یەکشەممەوە بڕیارەکە جێبەجێناکرێت و کەس سزانادرێت.