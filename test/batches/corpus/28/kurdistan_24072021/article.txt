وەین مارۆتۆ، گوتەبێژی هاوپەیمانیی نێودەوڵەتی دژی داعش بە تۆڕی میدیایی رووداوی راگەیاند، "لە رۆژی ٢٣ی تەممووزی ٢٠٢١ کاژێر ١: ٢٣ خولەکی بەرەبەیان، فڕۆکەیەکی بێفڕۆکەوان بنکەیەکی هاوپەیمانانی لە کوردستان کردە ئامانج. هێرشەکە زیانی مرۆیی و ماددی لێنەکەوتووەتەوە. ویلایەتە یەکگرتووەکانی ئەمریکا و هێزەکانی هاوپەیمانان بە ئاگا دەمێننەوە و لە چوارچێوەی مافی سرووشتییاندا، بەرگری لە خۆیان دەکەن".     لیوای سائیرینی سەر بە مقاوەمەی ئیسلامی هێرشەکە لە ئەستۆ دەگرێت و لە راگەیێندراوێکدا رایدەگەیێنێت، هێرشکردنە سەر بنکەی باشوور لە نزیک هەریر لە ئەستۆ دەگرن کە بووەتە مۆڵگەی "هێزە داگیرکەرەکانی ئەمریکا"، هەروەها ئاماژە بەوەش دراوە، "بنکەی هەریر مۆڵگەی ئەمریکا و سیخوڕەکانیانە و بەرەبەیانی ٢٣/٧/٢٠٢١ بەفڕۆکەی بێفڕۆکەوانی بۆمبڕێژکراو هێرشمان کردە سەری" و زیانی ماددییان بە بنکەکە گەیاندووە.     پێشتر لە نامەیەکی جۆ بایدن، سەرۆکی ئەمریکا بۆ کۆنگرێسی وڵاتەکە ئاماژە بەوە دراوە کە لە ١٠ - ٠٥ - ٢٠٢١ هێرشکراوەتە سەر بنکەی ئاسمانیی باشوور لە نزیک هەریر.     هێرشەکانی بۆ سەر بنکەی هاوپەیمانان لە کاتێکدایە کە فوئاد حوسێن، وەزیری دەرەوەی عێراق ماوەی سێ رۆژە لە ئەمریکایە بە مەبەستی ئامادەکاری بۆ بەڕێوەچوونی گەڕی چوارەمی گفتوگۆی ستراتیژیی نێوان ئەمریکا و عێراق دەکات، تەوەری سەرەکیی گفتگوگۆکانیش کشانەوەی هێزەکانی ئەمریکایە.     بڕیارە رۆژی دووشەممە مستەفا کازمی، سەرۆکوەزیرانی عێراق سەردانی واشنتن بکات، دوای کۆبوونەوە و دیدار لەگەڵ جۆ بایدن راگەیێندراوێک لەبارەی کشانەوەی ئەمریکا لە عێراق بڵاوبکرێتەوە، ئامانجی راگەیێنراوەکە وەکو چەند بەرپرسێکی ئەمریکا دەڵێن بۆ کەمکردنەوەی گوشاری چەند لایەنێکی شیعەیە لەسەر مستەفا کازمی، ئەو لایەنانە پێشتر داوای کشانەوەی ئەو ٢٥٠٠ سەربازەی ئەمریکایان کردبوو لە عێراق لەکاتێکدا هێشتا عێراق لە شەڕی داعشدا پێویستی بە هاوکاری ئەمریکایە.     د. فوئاد حوسێن بە میدیای ئەمریکای راگەیاندووە: "پێویستیمان بە سەربازی دیکە نییە بۆ عێراق، چونکە لە راستیدا ژمارەی پێویستی ئەو سەربازانە هەن، ئەوەی پێویستمانە هاوئاهەنگییە لە بواری هەواڵگریدا، پێویستیمان بە هاوکاریی ئەمریکایە لە راهێناندا، دەمانەوێت هێزەکان هاوکارمان بن لە ئاسمانەوە. "       ئامانج لە هێرشکردنە سەر هێزەکانی هاوپەیمانان و بنکەکانی ئەمریکا دروستکردنی گوشارە بۆ سەر وڵاتەکە لە پێناو خێراترکردنی پرۆسەی کشانەوەی هێزەکانیان لە عێراق، ئەو هێرشانە دوای کوژرانی قاسم سولەیمانی، فەرماندەی پێشووی فەیلەقی قودس و ئەبو مەهدی موهەندیس، جێگری پێشووی سەرکی دەستەی حەشدی شەعبی زیاتر بوون.     جگە لە هێرشکردنە سەر بنکەکانی ئەمریکا و هاوپەیمانان، لەلایەکی دیکەوە لایەنە شیعەکان هەوڵیانداوە لە رووی یاساییەوە پاڵپشتی لە دەرکردنی هێزەکانی ئەمریکا بکەن، ئەوەش لە رێگەی کۆکردنەوەی نزیکەی ١٧٠ دەنگ لە پەرلەمانی عێراق بۆ کشانەوەی هێزەکانی ئەمریکا کە ئێستا ژمارەیان نزیکەی ٢٥٠٠ سەربازە لە وڵاتەکە.  بڕیارە رۆژی دووشەممە مستەفا کازمی، سەرۆکوەزیرانی عێراق سەردانی واشنتن بکات، دوای کۆبوونەوە و دیدار لەگەڵ جۆ بایدن راگەیێندراوێک لەبارەی کشانەوەی ئەمریکا لە عێراق بڵاوبکرێتەوە، ئامانجی راگەیێنراوەکە وەکو چەند بەرپرسێکی ئەمریکا دەڵێن بۆ کەمکردنەوەی گوشاری چەند لایەنێکی شیعەیە لەسەر مستەفا کازمی، ئەو لایەنانە پێشتر داوای کشانەوەی ئەو ٢٥٠٠ سەربازەی ئەمریکایان کردبوو لە عێراق لەکاتێکدا هێشتا عێراق لە شەڕی داعشدا پێویستی بە هاوکاری ئەمریکایە.