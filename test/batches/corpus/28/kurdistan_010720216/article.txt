سەرچاوە خۆجێیەکان لە رۆژهەلاتی کوردستان رایانگەیاند؛ رۆژی چوارشەممە لە ملەی تەتە لە ناوچەی هەورامان هێزەکانی پاسەوانی سنووری ئێران تەقەیان لە ژمارەیەک کۆڵبەر کرد و بەهۆیەوە کۆڵبەرێک بە ناوی کەیوان حەق مورادی ٣٢ ساڵان گیانی لەدەستداوە و کۆڵبەرێکی دیکەش بەناوی سیروان تەخانی بریندار بووە. ئەو دوو کۆڵبەرە خەڵکی مەریوانن.   هەروەها رێکخراوی مافی مرۆڤی هەنگاو بڵاویکردەوە کە کۆڵبەرێکی تەمەن ٢٩ ساڵی خەڵکی سەقز بە ناوی واحید ئەمینزادە لە ناوچەی سنووریی بروێشکانی بانە بە دەستڕێژی هێزە ئەمنییەکانی ئێران بەسەختی برینداربووە و بۆ نەخۆشخانە گواستراوەتەوە.   سەرەتای ئەم هەفتەیەش هێزە ئەمنییەکان لە سنووری دۆلەبی لەنێوان سەردەشت و قەڵادزێ تەقەیان لە کۆڵبەرێک بە ناوی "واحید ئەحمەدپوور" کرد و گیانی لەدەستدا.  واحید ئەحمەدپوور خێراندار و باوکی سێ منداڵە. فەرماندەی پاسەوانی سنووری پارێزگای ورمێ رەتیکردەوە کە ئەوان تەقەیان لە واحید ئەحمەدپوور کردبێت و رایگەیاند؛ هێزەکانیان تەقە لە کۆڵبەران ناکەن.