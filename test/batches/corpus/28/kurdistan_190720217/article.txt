تاهیر عەبدوڵڵا، بەڕێوەبەری فڕۆکەخانەی سلێمانی بە رادیۆی رووداوی راگەیاند: "رۆژانە ١٠٠٠ بۆ ١٥٠٠ کەس لە فڕۆکەخانەی سلێمانییەوە گەشت دەکەن. هەروەها ئەوەندەی گەشت دەکەن، ئەوەندەیش لە وڵاتانی دەرەوە بۆ هەرێمی کوردستان دەگەڕێنەوە بۆ ئەوەی سەردانی کەسوکاریان بکەن. "  هەموو ساڵێک دوای تەواوبوونی تاقیکردنەوەکانی قوتابخانە و زانکۆکان هاونیشتمانییان روو دەکەنە دەرەوەی وڵات. ئێستایش کە جەژنی قوربان نزیک بووەتەوە، هاونیشتمانییان ١٥ رۆژێکە دەستیان کردووە بە ئامادەکاری بۆ گەشت.   بەڕێوەبەری فڕۆکەخانەی سلێمانی گوتی: "ژمارەی گەشتەکان بەپێی وەرزەکان دەگۆڕدرێت. بۆ نموونە، هێڵی ئاسمانیی تورکیش ئێرلاین هەموو رۆژێک گەشتێکی هەیە. هێڵی ئاسمانیی قەتەرییەیش هەموو رۆژێک گەشتێکی هەیە. هێڵی ئاسمانیی عێراقیش گەشتەکانی بۆ وڵاتانی دەوروبەر و ئەوروپا فراوان کردوون. ئێستا لە فڕۆکەخانەی سلێمانییەوە هەفتانە ٩٠ - ١٠٠ گەشت رێکدەخرێت. ئەوەندەیش گەشتی بۆ دێنەوە جگە لە گەشتە نێوخۆییەکانی عێراق. "  بە گوتەی تاهیر عەبدوڵڵا، لە ساڵی ٢٠١٩ و ٢٠٢٠ ـدا فڕۆکەخانەی سلێمانی لە شەش مانگی یەکەمی ساڵدا گەشتەکانی کەمتر بووە. لە مانگی پێنج و شەش و حەوتی ئەمساڵدا ژمارەی گەشتیاری رۆژانە گەیشتووەتە زیاتر لە هەزار کەس کە مانگانە نزیکەی ٣٥ هەزار کەس لێرەوە گەشت دەکەن.  فڕۆکەخانەی سلێمانی تەواوی ئامادەکارییەکانی بۆ بەڕێکردنی هەموو گەشتەکان و ئاسانکاری بۆ گەشتیاران کردووە. هەروەها تیمەکانی ئاسایش و چالاکی و خزمەتکردنی گەشتیاران ٢٤ کاژێر لە ئەرکدان.