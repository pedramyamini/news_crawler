دوای ئەوەی مەکتەبی سیاسیی یەکێتی، سەرجەم دەسەڵاتەکانی هاوسەرۆکی لە لاهوور شێخ جەنگی سەندەوە، ئێستا قسە لەسەر ئەوە دەکرێت، کە لاهوور شێخ جەنگی لە سەرۆکی لیستی هاوپەیمانیی کوردستان نەمێنێت.  بەپێی زانیارییەکانی رووداو پاش ئەوەی دەسەڵاتەکانی هاوسەرۆکیی یەکێتی لە لاهوور شێخ جەنگی سەندرایەوە، لە سەرۆکی هاوپەیمانییەکەی یەکێتی و گۆڕانیش دووردەخرێتەوە و بزووتنەوەی گۆڕانیش بەو گۆڕانکارییە رازییە.  یەکێتیی نیشتمانیی کوردستان پلانی وایە کە بافڵ تاڵەبانی بکاتە سەرۆکی لیستەکە، بەڵام تاوەکو ئێستا ئەوە یەکلایی نەبووەتەوە. بەپێی زانیارییەکان، بزووتنەوەی گۆڕانیش رایگەیاندووە کە هیچ کێشەیەکیان نییە، چونکە سەرۆکی لیستەکە یەکێتی دیاری دەکات.  یاسین حەمە عەلی، سەرپەرشتیاری ژووری هەڵبژاردنی بزووتنەوەی گۆڕان لەبارەی گۆڕینی سەرۆکی لیستی هاوپەیمانیی کوردستان بە تۆڕی میدیایی رووداوی راگەیاند، "وەکو گۆڕان لاریمان نییە لەو رێوشوێنە یاساییانەی کە کۆمسیۆن بیگرێتەبەر لە ئەگەری گۆڕینی سەرۆکی هاوپەیمانییەکە، بزووتنەوەی گۆڕانیش رێککەوتنی لەگەڵ یەکێتی کردووە نەک کەسێکی تایبەت. "  یاسین حەمە عەلی، گوتیشی: "هەتا ئێستا هیچ دانیشتنێک و گفتوگۆیەکمان لەو بارەوە لەگەڵ یەکێتی نەکردووە. هەر کۆبوونەوە و گفتوگۆیەکیش لەگەڵ یەکێتی هەبێت، دەکەوێتە دوای جەژن. "  بەگوتەی سەرپەشتیاری ژووری هەڵبژاردنی گۆڕان: "سەرۆکی هاوپەیمانیی کوردستان تەنیا کەسێکی مەعنەوییە بۆ ئەوەی لە بەردەم کۆمسیۆن نوێنەرایەتیی هاوپەیمانێتییەکە بکات و خۆی بەربژێر نییە، بە پێچەوانەی هەڵبژاردنی پێشوو، کە سەرۆکی لیست کەسی یەکەم بوو. "  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رووداوی راگەیاند: "بەو پێیەی سەرۆکی هاوپەیمانیی کوردستان تەنیا سەرۆکی لیستەکەیە و بەربژێر نییە، دەتوانێت لە سەرۆکایەتی لیستەکە بکشێتەوە. "  هاوپەیمانیی کوردستان (گۆڕان و یەکێتی) لە رۆژی ١ - ٥ - ٢٠٢١ بە فەرمی لە کۆمیسیۆنی باڵای هەڵبژاردنەکان تۆمارکرا و لاهوور شێخ جەنگی بووە سەرۆکی هاوپەیمانییەکە لە هەرێمی کوردستان و ناوچە کێشەلەسەرەکان.   لاهوور شێخ جەنگی، کە دوێنێ شەممە بە بڕیاری مەکتەبی سیاسی یەکێتی، سەرجەم دەسەڵاتەکانی هاوسەرۆکی لێسەندرایەوە، بڕیارە ئەمڕۆ یەکشەممە لە سەرۆکی هاوپەیمانییەکە بکشێتەوە، بەڵام تاوەکو ئێستا دیار نییە کێ شوێنی دەگرێتەوە.