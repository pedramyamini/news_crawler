رووبەری زەویی باڵەخانەکە هەزار و ٦٤ مەترە، پێنج نهۆمە و هەر نهۆمەی ٦٥٠ مەتر ژێربەنای هەیە. باڵەخانەکە بە شێوازێکی ستاندارد و پێشکەوتوو دروستکراوە و ٧٠ % کارەکانی تەواو بووە، ٣٠ % یشی ماوە، لەگەڵ دابینکردنی پێداویستییەکان.  رێکخراوی بارانی رەحمەت پرۆژەکەی دەستپێکردووە، بەڵام لە کۆکردنەوەی هاوکاریدا زۆربەی رێکخراوە مەدەنییەکانی مەریوان بەشدارن و دەیانەوێت پێکەوە خەمێکی گەورە لە کۆڵ شارەکەیان بکەنەوە.  ساڵی ٢٠٠٩ بەردی بناخەی ئەو پرۆژەیە دانراوە، لەو کاتەوە تاوەکو ئێستا هەر ساڵە و بڕە پارەیەک لەنێو خێرخوازان کۆکراوەتەوە و لە دروستکردنی باڵەخانەکە خەرجکراوە، ئێستا کە لە کۆتاییهاتن نزیکبووەتەوە، هەوڵەکانیش بۆ پەیداکردنی تەواوی تێچووەکە چڕتر بوونەتەوە.  ساڵی ٢٠١٩ لە مەریوان ناوەندێکی حکومی کراوەتەوە بۆ پێڕاگەیشتن بە خاوەن پێداویستییە تایبەتەکانی ئەو شارە، بەڵام ئەو ناوەندە تواناکانی زۆر سنووردارە و دەتوانێت خزمەتگوزاریی بەردەوام پێشکێش بە کەمتر لە ٢٠ کەس بکات.  ماڵی خاوەن پێداویستییە تایبەتەکانی مەریوان لە رێکخراوی خۆشبژێویی ئێران مۆڵەتی وەرگرتووە، بەڵام سەر بە هیچ دامودەزگایەکی حکومی نییە. بڕیارە دوای تەواوبوونیش بەو شێوەیە بمێنێتەوە و لەلایەن خۆی و خێرخوازانەوە پێداویستییەکانی دابین دەکرێت و بەڕێوەببردێت.