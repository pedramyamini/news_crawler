نادر رۆستی، گوتەبێژی دەستەی گەشتوگوزاری هەرێمی کوردستان، لەکاتی بەشداریکردنی لە بووڵتەنی هەواڵە ئابوورییەکانی تۆڕی میدیایی رووداو، سەبارەت بە هاتنی گەشتیاران و میکانیزمەکانی هێنانی زیاتری ژمارەی گەشتیاران بۆ ناوچە گەشتیارییەکانی هەرێمی کوردستان، رایگەیاند: "ئەگەرچی تاوەکو ئێستا وەکو دەستەی گشتیی گەشتوگوزار هیچ داتایەکی فەرمی سەبارەت بە ژمارەی هاتنی گەشتیاران بڵاونەکراوەتەوە، بەڵام بەپێی ئەو ئامارانەی لە بەڕێوەبەرایەتیی گەشتوگوزاری شارەکانەوە بەدواداچوونم بۆ کردووە، لە ٦ مانگی یەکەمی ئەمساڵ، زیاتر لە ملیۆنێک و ٧٠٠ هەزار گەشتیار هاتوونەتە هەرێمی کوردستان".  بە بۆچوونی نادر رۆستی لە ماوەی ئەو چەند رۆژەدا و بۆ جەژنی قوربان، "زیاتر لە ٢٠٠ هەزار گەشتیار هاتوونەتە هەرێمی کوردستان و ژمارەکەش لە بەرزبوونەوەدایە، چاوەڕوان دەکرێت بۆ کۆتایی جەژن ژمارەکە ٢٥٠ هەزار گەشیار تێپەڕێنێت، ئەمە پێشبینییە و رەنگە ژمارەکە لەوە زیاتر تێپەڕێت".  بە بڕوای، گوتەبێژی دەستەی گەشتوگوزاری هەرێمی کوردستان، ئەگەر یاسا و رێنمایی و ئیدارەیەکی باشی گەشتوگوزارییان لە هەرێمی کوردستان هەبێت، دەتوانرێت ژمارەی گەشتیاران زیاد بکرێت و دەڵێت: "ئێستا کێشەمان لەوە هەیە، یاسای گەشتوگوزارمان نییە، رەشنووسمان رەوانەی پەرلەمان کردووە بۆ ئەوەی کاری لەسەر بکرێت. ئیدارەدان و هەیکەلیەتی گەشتوگوزار لەسەر شێوەی بەڕێوەبردنی گەشتوگوزار کاریگەریی خۆی دەبێت لەسەر گەشتوگوزار. مارکێتینگی گەشتوگوزار، چۆنیەتیی ناساندن و بە بازاڕکردنی گەشتوگوزار لە دەرەوە و ناوەوەی هەرێمی کوردستان کاریگەریی خۆی دەبێت".  نادر رۆستی پێشیوایە، "بە ئەنجامدانی پرۆژەی نوێی گەشتیاری، وەبەرهێنان لە گەشتوگوزار چ کەرتی تایبەت و چ حکومەت، ئەوکات دەبێت چاوەڕێی ئەوە بکەین ژمارەی گەشتیاران زیاد ببێت".