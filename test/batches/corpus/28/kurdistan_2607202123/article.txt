لە راگەیێندراوی فەرمانگەى کاروبارى کارگێڕى و دارایی ئەنجوومەنی وەزیراندا هاتووە، "بەپێى فەرمانى سەرۆکایەتیى ئەنجوومەنى وەزیران ژمارە (٤٦٥٢)ى کە رێکەوتى ٢٨ - ٠٤ - ٢٠٢١ ى زایینى بۆ فرۆشتنى ٧٤ ئۆتۆمبێلى جۆراوجۆرى خۆى دەریکردووە، بڕیاروایە کاژێر ١٠: ٠٠ ى سەرلەبەیانیى رۆژى چوارشەممە رێکەوتى ٢٥ - ٠٨ - ٢٠٢١ ى زایینى، لە قۆناخى یەکەم تەنها ٣٢ ئۆتۆمبێلیان لە زیادکردنێکى ئاشکرادا و بەپێی یاسای فرۆشتن و بەکرێدانی موڵک و ماڵی دەوڵەت لە هەرێمی کوردستان - عێراق ژمارە ١ی ساڵی ٢٠٢١ی هەموارکراو بفرۆشرێن".  فەرمانگەى کاروبارى کارگێڕى و دارایی هاونیشتمانیانی ئاگادارکردووەتەوە کە لەو رێکەوتەدا ئامادەى زیادکردنەکە بن و ئەگەر ئەو رۆژە پشووى فەرمى بوو، ئەوا زیادکردنەکە بۆ رۆژى دواتر دوادەخرێت.  هەروەها لەو راگەیێندراوەدا ئەوەش خراوەتەڕوو، هەر کەسێک کە خوازیاربێت، دەتوانێت سەردانى لیژنەى فرۆشتن و هۆبەى ئۆتۆمبێلى سەرۆکایەتیى ئەنجوومەنى وەزیران بکات بە لەبەرچاوگرتنى ئەم خاڵانەى خوارەوە:  - دانانى بارمتەى یاسایی بە بڕى (٦٦.٢٥٥.٠٠٠) شەست و شەش ملیۆن و دووسەد و پەنجا و پێنج هەزار دینار.  - رسومات و خەرجییەکانى بڵاوکردنەوەى ئەم ئاگادارییە دەکەوێتە ئەستۆى ئەو بەشداربووەى کە زیادکردنەکەى بۆ دەردەچێت.  - فرۆشتنى ئۆتۆمبێلەکان بەشێوەى نەختینە (نەقدى) دەبێت و دینارى عێراقى لە کڕیار وەردەگیردرێت.