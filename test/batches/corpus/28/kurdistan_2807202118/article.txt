رۆژی  چوارشەممە ٢٨ - ٧ - ٢٠٢١ ئەنجوومەنی وەزیرانی هەرێمی کوردستان، بە سەرۆکایەتی مەسرور بارزانی سەرۆکی ئەنجوومەنی وەزیران و ئامادەبوونی قوباد تاڵەبانی جێگری سەرۆکی ئەنجوومەنی وەزیران کۆبووەوە.  داوای دابینکردنی ڤاکسین لە کۆمەڵگەی نێودەوڵەتی  لە کۆبوونەوەی ئەنجوومەنی وەزیرانی هەرێمی کوردستان، سامان بەرزنجی وەزیری تەندروستی، راپۆرتێکی دەربارەی دۆخی تەندروستی و زیادبوونی بەرچاوی کەیسەکانی تووشبوون بە ڤایرۆسی کۆرۆنا لە هەرێمی کوردستان، بەرزبوونەوەی ژمارەی مردووان بەم پەتایە و رێکارەکانی رووبەڕووبوونەوەی تەشەنەکردنی کۆرۆنای خستەڕوو.   ئەنجومەنی وەزیران جەختی لە جێبەجێکردنی ئەو رێکارە خۆپارێزییانە کردەوە کە لە دوا کۆبوونەوەی لیژنەی باڵای رووبەڕووبوونەوەی پەتای کۆرۆنا بڕیاریان لەسەر دراوە، بەجۆرێک کە هاوسەنگیی نێوان بژێو و کاری هاووڵاتیان و پاراستنی تەندروستییان رەچاو بکرێت.  ئەنجوومەنی وەزیران وێڕای دەستخۆشی لە هەوڵەکانی وەزارەتی تەندروستی و پزیشک و کارمەندانی تەندروستی لە رووبەڕووبوونەوەی کۆرۆنا و پشتگیریکردنی پرۆژەی فریاگوزاری وەزارەتی تەندروستی و رێکارەکانی لیژنەی باڵای بەرەنگاربوونەوەی کۆرۆنا، داواش لە کۆمەڵگەی نێودەوڵەتی دەکات کە هاوکاریی هەرێمی کوردستان بکەن لە دابینکردنی ڤاکسین بۆ دانیشتووانی هەرێمی کوردستان.     هەوڵەکانی حکومەتی هەرێمی کوردستان بۆ رێکخستنەوەی داهاتە ناوخۆییەکان  لە بڕگەی یەکەمی کۆبوونەوەکەدا، سەرۆک و جێگری سەرۆکوەزیران، تیشکیان خستە سەر هەوڵەکانی حکومەتی هەرێمی کوردستان بۆ رێکخستنەوەی داهاتە ناوخۆییەکان. مەسرور بارزانی سەرۆکی حکومەتی هەرێمی کوردستان جەختی لەوە کردەوە کە حکومەتی هەرێمی کوردستان هەموو هەوڵێک دەخاتەگەڕ لە پێناو رێکخستنەوەی داهاتی گشتیی بە ئامانجی دابینکردنی مووچەی مووچەخۆرانی هەرێمی کوردستان کە کاری هەرە لە پێشینەی حکومەتە.   جێگری سەرۆکی حکومەتی هەرێمی کوردستان دووپاتیکردەوە کە مەبەستی سەرەكی لە رێكخستنەوەی داھاتەكان و بەگەڕخستنەوەیان، خزمەتكردنی ھاووڵاتیانە و داواشی لەوەزارەتەكان كرد، ھاوكار بن بۆ رێكخستنەوە و سەرخستنی ئەو پرۆسەیە.  سۆران و زاخۆ دەکرێنە ئیدارەی سەربەخۆ  لە بڕگەیەکی دیکەی کۆبوونەوەکەدا سەرۆکی ئەنجوومەنی وەزیران پێشنیازی کرد کە هەردوو قەزای سۆران و زاخۆ، بکرێنە ئیدارەی سەربەخۆ.  سەرۆکی حکومەتی هەرێمی کوردستان ئاماژەی بەوەدا کە سۆران و زاخۆ، دوو دەڤەری گەورە و بەرفراوان و گرنگن و بوونیان بە ئیدارەی سەربەخۆ، کارئاسانی زۆر بۆ هاووڵاتیانی ئەو دوو دەڤەرە دەکات.  دواتر رێبەر ئەحمەد وەزیری ناوخۆ، باسی لە بنەما یاسایی و کارگێڕییەکانی بوونی هەردوو دەڤەری سۆران و زاخۆ کرد بە ئیدارەی سەربەخۆ. ئەنجوومەنی وەزیران بڕیاری لەسەر دروستکردنی ئیدارەی سەربەخۆ لە سۆران و زاخۆ دا و وەزارەتی ناوخۆ و وەزارەتە یەیوەندیدارەکانی راسپارد کە رێکاری یاسایی و کارگێڕیی پێویست بگرنەبەر بۆ جێبەجێکردنی بڕیاری ئەنجوومەنی وەزیران.      دیاردەی هەڵگرتنی چەکی بێ مۆڵەت  دیاردەی هەڵگرتنی چەکی بێ مۆڵەت یەکێکی دیکە بوو لە بڕگەکانی کۆبوونەوەکەی ئەمڕۆی ئەنجوومەنی وەزیران، سەرۆکی حکومەت ئاماژەی بەوەدا کە ئەم دیاردەیە، زۆر مەترسیدارە و پێویستە بە زووترین کات کۆتایی پێ بهێنرێت.  مەسرور بارزانی لە کۆبوونەوەکەی ئەنجوومەنی وەزیران باسی لەوەکرد کە نابێت بە هیچ شێوەیەک، رێگە بە هەڵگرتنی چەکی بێ مۆڵەت بدرێت و دەبێت هەڵگرتنی چەک و فرۆشتنی چەک، بەپێی مۆڵەت بێت و بە یاسا رێگە پێدراو بێت و لەلایەن وەزارەتی ناوخۆوە تۆمارکراوبن.  دواتر وەزیری ناوخۆ پرۆژە یاسایەکی تایبەتی لەمبارەیەوە خستەڕوو و ئاماژەی بە کۆمەڵێک پێشنیار کرد بۆ کۆتاییهێنان بەم دیاردە ترسناکە.  لە بڕگەیەکی دیکەدا، سەرۆکی ئەنجوومەنی وەزیران، وەزارەتی سامانە سروشتییەکان و وەزارەتە پەیوەندیدارەکانی راسپارد کە دەست بە ئامادەکاریی پێویست بکەن بۆ دابینکردنی سووتەمەنی بۆ هاووڵاتیان لە وەرزی زستان.    ئەنجوومەنی وەزیرانی هەرێمی کوردستان پێشوازیی دەکات لە دەرئەنجامی چوارەمین دایەلۆگی ستراتیژیی نێوان عێراق و ویلایەتە یەکگرتووەکانی ئەمریکا بە ئاراستەی برەودان بە پەیوەندیی هاوبەش لە سەر بنەمای شەراکەتی ستراتیژیی لە سەرجەم ئەو بوارانەی جێگەی بایەخی هەردوولان بە هەرێمی کوردستانیشەوە.