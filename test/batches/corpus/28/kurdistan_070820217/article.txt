ئەمڕۆ شەممە ٧ - ٨ - ٢٠٢١، مامۆستا فایەق تۆفیق لە شاری هەولێر کۆچی دواییکرد و بڕیارە لە شاری سلێمانی بەخاک بسپێردرێت.   هەڤاڵ ئەبوبەکر، پارێزگاری سلێمانی لە تۆڕی کۆمەڵایەتیی فەیسبووک پرسە و سەرەخۆشی بۆ کۆچی دوایی مامۆستا فایەق تۆفیق دەردەبڕێت و دەڵێت، "داواخوازین لە خوای گەورە ئارامیی بە هەموو لایەکمان ببەخشێت و جێگای بەڕێزیان بەهەشت بێت. "  فایەق تۆفیق یەکێک لە مامۆستا و کەسایەتییە ناسراوەکانی شاری سلێمانی بوو؛ لە شۆڕشەکانی گوڵان و ئەیلوولدا پێشمەرگە بوو.  دوای ئەوەی لە ساڵی ١٩٨٠ دا لە شاری سلێمانی تەقەی لێکرا و بریندارکرا، جارێکی دیکەوە چووەوە شاخ و بووەوە پێشمەرگە.  لە ناو پارتی دیموکراتی کوردستاندا چەند بەرپرسیارێتییەکی حیزبی هەبوو، لەوانە بەرپرسی لیژنەی ناوچەی سلێمانی پارتی و کارگێڕی لقی چواری پارتی لە هەمان شار.  فایەق تۆفیق ماوەیەک جێگری وەزیری ناوخۆی حکومەتی هەرێمی کوردستانیش بوو.