ئەمڕۆ چوارشەممە ١١ - ٠٨ - ٢٠٢١ بافڵ تاڵەبانی، هاوسەرۆکی یەکێتیی نیشتمانیی کوردستان لە دەباشان پێشوازیی لە هانس ئاکیربووم، کۆنسوڵی هۆڵەندا لە هەرێمی کوردستان کرد، بەپێی ئەو راگەیێندراوەی کە بافڵ تاڵەبانی بڵاویکردووەتەوە لە کۆبوونەوەکەدا دوایین پێشهات و گۆڕانكارییەكانی هەرێمی کوردستان و عێراق تاوتوێكراون، هەروەها گفتوگۆ لەبارەی دۆخی ناوخۆی یەكێتی، ئەنجامدانی گۆڕانكاری و چاكسازییەوە كرا.  لە بەشێکی دیکەی کۆبوونەوەکەدا بافڵ تاڵەبانی بە کۆنسوڵی هۆڵەندای گوتووە، "دەمانەوێت یاسا سەروەربێت و رووبەڕووبوونەوەی گەندەڵی ببینەوە. قاچاخچێتی، دەستخستنە بینەقاقای بازرگانان بنبڕ بکەین و رێگە لە بەهەدەردانی سامانی گشتی بگرین. "  لە ٠٨ - ٠٧ - ٢٠٢١ کێشە لەنێوان هاوسەرۆکانی یەکێتی دروستبوو و، بافڵ تاڵەبانی بەرپرسی دەزگای زانیاری و فەرماندەی دژە تیرۆری سلێمانی گۆڕی. چەندین کۆبوونەوە و هەوڵی نێوەندگیری نەیتوانی کێشەکانی نێوان ئەو دوو هاوسەرۆکە کۆتایی پێبهێنێت.     لە کۆبوونەوەی ١٥ی تەمموزی مەکتەبی سیاسیی ئەو حیزبەدا دەسەڵاتەکانی هاوسەرۆکایەتی لە لاهوور شێخ جەنگی وەرگیرانەوە و خۆیشی دواتر لە پەیامێکی ڤیدیۆییدا رووداوەکانی نێو حیزبەکەی بە "پیلانگێری" ناوبرد و دانیشی بەوەدا نا کە دەسەڵاتەکانی بۆ بافڵ تاڵەبانی گواستووەتەوە.  بافڵ تاڵەبانی لەبارەی گۆڕانکارییەکان دەڵێت، "هەموو ئەو گۆڕانكارییانەی لە ماوەی رابردوودا روویانداوە لەپێناو بەرژەوەندی گشتی و گەڕاندنەوەی شكۆ بووە بۆ یاسا".  بەپێی راگەیێندراوەکە، یەكخستنەوەی هێزی پێشمەرگە یەكێكبووە لە تەوەرەكانی كۆبوونەوەكە و بافڵ تاڵەبانی رایگەیاندووە، "یەكێتی لەگەڵ یەكخستنەوەی هێزی پێشمەرگەی كوردستان و دروستكردنی هێزێكی نیشتمانییە كە پارێزگاری لە بەرژەوەندییە نەتەوەییەكان بكات. بۆ ئەمەش یەكێتی ئامادەی هەموو پشتیوانییەكە. "  لە بەشێکی دیکەی راگەیێندراوەکەدا هاتووە، لە کۆبوونەوەکەدا بافڵ تاڵەبانی هەڵوێست و ستراتیژیی یەكێتی بۆ کۆنسوڵی هۆڵەندا روونكردووەتەوە و رایگەیاندووە، "ئامانجی ئێمە یەكڕیزی كورد و دەستەبەركردنی ژیانێكی شایستەیە بۆ خەڵكە خۆشەویستەكەمان. کۆدەنگی و لێکتێگەیشتنی هاوبەشە سەبارەت بە پرسە نیشتمانییەکان و یەکخستنی ناو ماڵی کوردە".