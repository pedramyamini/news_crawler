ئەمڕۆ شەممە ٣١ - ٧ - ٢٠٢١ ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند،  ئەو ئاگرەی لە تورکیا هەیە و بەردەوامە، "هیچ کاریگەریی نەکردووەتە سەر گەشتیاران، ئێستاش وەک رۆژانی رابردوو گەشتیار بەردەوامن لە گەشتکردن. "  بە گوتەی ئەحمەد هۆشیار، "لەبەر دوو هۆکار گەشتیار کەمیان نەکردووە، پێش ئاگرکەوتنەوەکان تیکتیان بڕیوە و هەروەها گەشتیاران دەچنە شوێنی دوور لەو ناوچانەی ئاگری لێیە. "  هاوکات تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، گەشتیاران بەردەوامن لە گەشتکردن بۆ تورکیا، "ئەو ئاگرەی لە ناوچەکانی تورکیا هەیە هیچ کاریگەرییەکیان نەکردووەتە سەر گەشتیاران و لە هەفتەیەکدا ٧ بۆ ١٠ فڕۆکە لە سلێمانییەوە بۆ تورکیا دەفڕن. "  چەند رۆژێکە لە ٧١ ناوچەی تورکیا ئاگرکەوتووەتەوە. رەجەب تەیب ئەردۆغان، سەرۆککۆماری تورکیا رایگەیاند، ئاگری ٥٧ دارستان کۆنترۆڵکراون و هەوڵەکان بەردەوامن بۆ کوژاندنەوە و کۆنترۆڵکردنی ئاگری ١٤ دارستانی دیکە. باسی لە قەرەبووکردنەوەی زیانلێکەوتووانیش کرد.