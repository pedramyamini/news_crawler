هیوا حوسامەدین، پەیامنێری رووداو لە کەلار رایگەیاند، نزیکەی ١٠ رۆژە بە بڕیاری جێگری سەرۆکی ئەنجوومەنی وەزیران لە سنووری پارێزگای سلێمانی بە گشتی هەڵمەتێک بۆ رێگریکردن لە ئۆتۆمبێلی بێسەرەتا و جامرەش و چەکی بێمۆڵەت دەستیپێکردووە.  لە ئیدارەی گەرمیانیش هەڵمەتەکە بەردەوامە و لە کەلار ئەمڕۆ دووشەممەوە ٢ - ٨ - ٢٠٢١، نزیکەی ٥ بازگەی هاوبەش لەنێو شەقامە سەرەکییەکان دانراون.  عەبدولڕەحمان زەهاوی، گوتەبێژی پۆلیسی گەرمیان لەبارەی هەڵمەتەکە بە پەیامنێری رووداوی گوت، لە ماوەی ئەو چەند رۆژەی هەڵمەتەکە دەستیپێکردووە "توانیومانە پەردە و جامی رەش لە نزیکەی ١١٥٠ ئۆتۆمبێل لێبکەینەوە و رێکاری یاسایی بەرامبەر نزیکەی ٢٥٠ ئۆتۆمبێل بگرنەبەر لەسەر سەرپێچی جۆراوجۆر".  گوتەبێژی پۆلیسی گەرمیان دەڵێت: "لەوەتەی ئەو بڕیارە دەرچووە، دەتوانم بڵێم ناوچەی گەرمیان ئارامییەکی چاک بەخۆیەوە دەبینێت و هەنگاوێکی چاک و ئەرێنی بووە".