ئەمڕۆ چوارشەممە ١٤ - ٠٧ - ٢٠٢١، قوباد تاڵەبانی، جێگری سەرۆکوەزیرانی هەرێمی کوردستان لەگەڵ بەشێک لە بازرگانانی سلێمانی کۆبووەوە و باسی لە گرنگیی كەرتی تایبەت كرد و رایگەیاند: "حكومەت كارئاسانی دەكات بۆ ئەوەی كەرتی تایبەت بەھێزتر بێت و ھاوكاربێت لەگەڵ كەرتی گشتی لە رەخساندنی هەلی كار و بووژاندنەوەی ژێرخانی ئابووری. "  بەپێی راگەیێندراوێکی نووسینگەی جێگری سەرۆکوەزیرانی هەرێمی کوردستان، قوباد تاڵەبانی گوتویەتی "چیتر هیچ كەس و لایەنێك بۆی نییە دەستوەردان لە كاروباری بازرگانی بکات و بازاڕ قۆرخ بكات. " دەشڵێت "ئەرکی دەزگا ئەمنییەکان دابینکردنی ئارامی و پاراستنی ژیانی هاووڵاتیانە و دەبێت خۆیان لە سیاسەت و هەر بابەتێكی دیکە بە دوور بگرن. "  لە بەشێكی دیکەی قسەكانیدا قوباد تاڵەبانی باسی لەوە کردووە کە "دەبێت فەرمانگەكانی حكومەت كارئاسانی بكەن لەپێناو راییكردنی كاروباری بازرگانان، ئەوانیش وەك حكومەت بازاڕ ئازادتر دەكەن و كێبڕكێیەكی تەندروست بۆ جموجۆڵی بازرگانی و بازرگانان دەستەبەر دەكەن. "  هەر لە کۆبوونەوەکەدا، قوباد تاڵەبانی ئاماژەی بەكەمكردنەوەی رۆتین كرد و پلانی حكومەتی بۆ نەھێشتنی رۆتین لە راییكردنی كاروباری بازرگانان و هاووڵاتیان بەشێوەیەكی گشتی روونکردەوە و گوتیشی "دەسەڵاتەكان شۆڕدەكرێتەوە بۆ پارێزگا و بەڕێوەبەرایەتییەكان بۆ ئەوەی رۆتین كەمبكرێتەوە و باشتر خزمەتی هاووڵاتیان بكرێت. "  یەکێک لە بازرگانانی سلێمانی کە لە کۆبوونەوەکە بەشداربووە و نەویست ناوی ئاشکرا بکرێت بە تۆڕی میدیایی رووداوی راگەیاند "قوباد تاڵەبانی دڵنیایی دا کە گۆڕانکاری گەورە دەکەن لە بازاڕی سلێمانی و سنوورەکان و کۆتایی بە قاچاچیێتی دەهێنن. "  ئەو بازرگانە لە بەشێکی دیکەی قسەکانیدا ئاماژەی بەوەدا کە قوباد تاڵەبانی گوتوویەتی، دەسەڵاتەکان لە حکومەتەوە شۆڕدەکرێنەوە بۆ خوارەوە و ئەمەشی بە "هەنگاوێکی باش" بۆ خزمەتکردنی سلێمانی ئاماژەپێدا.  هەر لە کۆبوونەوەکەدا ئەو بازرگانە ئاماژەی بەوەدا کە قوباد تاڵەبانی دڵنیایی داوەتە بازرگانەکان و راگەیاندووە "کاروباری خۆتان بکەن و کەس بۆی نییە دەستوەردان لە کاروبارەکانتاندا بکات. "