عەدنان مەسنوور، بەرپرسی نووسینگەی ماددەی ١٤٠ لە دیالە و واست بە رادیۆی رووداوی راگەیاند: "دوای ١٦ی ئۆکتۆبەر کە حەشدی شەعبی چوونە خانەقین، دۆخێکی خراپی بەسەردا هات. ئێستایش هەزاران لە خەڵكی خانەقین شارەکەیان جێهێشتووە. زیاتر لە ٣٠ گوندی کوردنشین بە تەواوەتی چۆڵ کراون. زۆربەی ماڵە کوردەکان خانووەکانیان بۆ فرۆشتن داناون. زۆربەی زۆریان بۆ شارەکانی هەرێمی کوردستان دەچن. "  بەرپرسی نووسینگەی ماددەی ١٤٠ لە دیالە و واست ئاماژەی بەوە دا، ناوچەی ماددەی ١٤٠ بە گشتی لە شنگالەوە تا خانەقین لە دوای پرۆسەی ئازادییەوە ئاواتێک هەبوو کە بگەڕێنەوە سەر هەرێمی کوردستان، بەڵام بەداخەوە لە سەرەتای پرۆسەی ئازادیدا هەنگاوەکان بە خاوی نران.   عەدنان مەسنوور باسی لەوە کرد کە لە دوای ٢٠٠٣ ـوە حکومەتی هەرێمی کوردستان تاوەکو ١٦ی ئۆکتۆبەری ٢٠١٦ لە خانەقین، کەرکووک و شنگال خۆی بە کردەیی حاکم بوو و شارەکان بە دەستی خۆیەوە بوو. " لەو ماوەدا گرنگی نەدرا بە قوتابخانەکان و خوێندنی کوردی".   ئەو بەرپرسەی ماددەی ١٤٠ گوتی: "خەڵکی خانەقین لە دوای ١٦ی ئۆکتۆبەرەوە شارەکەیان بە شارێکی داگیرکراو دادەنێن. مەترسییەکانی حەشد و بێدادی لەو شارەدا گەیشتووەتە لووتکە. هەروەها هۆکاری دیکەیش بۆ جێهێشتنی خانەقین لەلایەن کوردەکانەوە هەن، وەک هێرشی ناوبەناوی چەکدارانی داعش لە ناوچەکەدا کە خەڵک شەهید دەکەن، نەبوونی خزمەتگوزاری و بێکاری. "  بە گوتەی عەدنان مەسنوور، کوردەکانی خانەقین زۆربەیان خانووەکانیان بۆ فرۆشتن هەڕاج کردوون و بە نرخێکی هەرزان دەیانفرۆشن. ئەوەیش وادەکات خەڵکێکی دیکە ئەو خانووانە بە تاپۆ بکڕن.