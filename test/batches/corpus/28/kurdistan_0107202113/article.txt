لە ١٦ی شوباتی ٢٠٢١ دادگای تاوانی هەولێر سزای شەش ساڵ زیندانیی بەسەر پێنج تۆمەتباردا سەپاند، دوای ئەوەی پەڕاوی دادگا رەوانەکرا بۆ تێهەڵچوونەوە، دادگای پێداچوونەوەی هەولێر بڕیارەکەی دادگای تاوانی لە ٦ی ئایاردا پەسندکرد، لە ٢٧ی حوزەیرانیشدا، وەکو نووسینگەی رێکخەر بۆ راسپاردە نێودەوڵەتییەکان دەڵێت "دوای بڕینی گشت فلتەری دامەزراوە یاساییەکان، بڕیارەکە پەسندکرا".  لە راگەیێندراوی نووسینگەی رێکخەری راسپاردە نێودەوڵەتییەکاندا هاتووە، "حکومەتی هەرێمی کوردستان ئەو بەهایانەی گرتووەتە باوەش کە پێویستن بۆ بەرجەستەکردنی وڵاتی دامەزراوەیی، کۆمەڵگەیەکی مەدەنیی هاوچەرخ، و پشت دەبەستێت بە ستراتیژیی پتەو بۆ داڕشتنی یاسا و رێسا بەشێوەیەک کە لە بەرژەوەندیی ئازادییە تاکەکەسییەکان بێت".  رێکخەری راسپاردە نێودەوڵەتییەکان دەڵێت "دادگاکان سەربەخۆن و حوکمەتیش دەست لە پرۆسە یاساییەکان وەرنادات. داوا لە قەوارە بیانی و ناوخۆیبەکان دەکەین رێز لە بڕیارەکانی دادگا بگرن. هاوکات، دەستبەسەرکردن و دەستگیرکردن تەنیا بە بڕیاری دادگا جێبەجێ دەکرێن".  هەروەها ئاماژە بەوەش کراوە "حکومەتی هەرێمی کوردستان میدیای ئازاد بە کۆڵەگەیەکی گرنگی حوکمڕانی و توخمێکی بنەڕەتیی دیموکراسی دەزانێت. ئێمە شانازی دەکەین کە کوردستان میدیای ئازاد و بێ بەندوباوی هەیە، و نموونەی بەرجەستەکردنی بەهاکانی ئازادیی رادەربڕین و ئازادیی راگەیاندنە لە ناوچەکە و هەمیشە پێویستی هەیە بۆ بەرەوپێشبردنی دۆخەکە".  حوکمەتی هەرێم داوای لە نێردەی تایبەتی نەتەوە یەکگرتووەکان بۆ هاریکاریی عێراق - یۆنامی و نووسینگەی تایبەتی کۆمیسیاری نەتەوە یەکگرتووەکان بۆ مافەکانی مرۆڤ کردووە تاوەکو هاوکاربن لە بەرەوپێشبردنی سیستەمی یاسایی، "ئێستاش هەماهەنگی لەگەڵ وڵاتانی بیانی هەیە بۆ راهێنان بە دادوەران".  حکومەتی هەرێمی کوردستان رێککەوتنی لەگەڵ کۆمیتەی خاچی سوور هەیە، بەگوێرەی رێککەوتنەکە لایەنی ناوبراو بۆی هەیە "بەبێ مۆڵەت سەردانی تەواوی زیندانی و سەنتەری چاکسازییەکان بکات لە هەرێمی کوردستان. یۆنامیش بەم دواییانە مۆڵەتی سەردانی پێدراوە. لەژێر رۆشنایی ئەم رێککەوتنە، یۆنامی ١٤ سەردانی ئەنجامداوە و چاوپێکەوتنی لەگەڵ ٦٠ زیندانی ئەنجامداوە".  نووسینگەی رێکخەری راسپاردە نێودەوڵەتییەکان ئەوەشی خستووەتەڕوو، وڵاتانی یەکێتیی ئەوروپا بانگهێشتکراون بۆ بەرەوپێشبردنی چاکسازیی یاسایی و دادوەرییەکان لە هەرێمی کوردستان، هەروەها دامودەزگاکان سەبارەت بە پرسی ئازادییەکان لەگەڵ رێکخراوەکانی کۆمەڵگەی مەدەنی و سەندیکای رۆژنامەنووسان لە گفتوگۆدان.  لە کۆتایی راگەیێندراوەکەشدا هاتووە "حکومەتی هەرێمی کوردستان تەواو پابەندە بە حوکمی یاسا و بە پرۆسەی یاسایی دادپەروەرانە و بێلایەن، و ئازادیی راگەیاندن کاری لەپێشینەیەتی. حکومەت لەگەڵ هاوتا نێودەوڵەتییەکان کاردەکات بۆ دڵنیابوون لەوەی کە کوردستان بە تەواوی پابەنده بە پێوەرە نێودەوڵەتییەکانی مافی مرۆڤ، بەتایبەتی لە بواری ئازادیی میدیادا".