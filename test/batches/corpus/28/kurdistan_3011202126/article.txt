بەڕێوەبەرایەتیی كوالێتیی كۆنترۆڵی جۆریی دەرمان لە راگەیێندراوەکەیدا قسەکانی شێرکۆ جەودەت بە "تۆمەت و تەشهیر" ناودەبات و دەڵێت، "رێکاری یاسایی دەگرینەبەر و سکاڵا دەخەینە بەردەم دادگە و سەرۆکایەتیی پەرلەمان".  رۆژی دووشەممە ٢٩ - ١١ - ٢٠٢١، شێرکۆ جەودەت، ئەندامی فراکسیۆنی یەکگرتووی ئیسلامیی کوردستان لە پەرلەمانی کوردستان لە کۆنگرەیەکی رۆژنامەڤانیدا لە پەرلەمانی کوردستان کە تۆڕی میدیایی رووداو ئامادەی بوو، رایگەیاند، وەزارەتی تەندروستی هەرێمی کوردستان "دەیەوێت ستیکەری دەرمان بداتە کەرتی تایبەت و ئەمەش نرخی دەرمان گران دەکات".  شێرکۆ جەودەت ئاماژەی بەوەکرد کە ستیکەری دەرمان حکومەت خۆی چاپی دەکات، ئێستا پلان هەیە بدرێتە کەرتی تایبەت و گوتی: "ئەمە نرخی هەر دەرمانێک سێ بۆ چوار هەزار دینار گران دەکات".  لە راگەیێندراوەکەیدا، بەڕێوەبەرایەتیی كوالێتیی كۆنترۆڵی جۆریی دەرمان ئاماژە بەوە دەکات کە ستیكەر لە ساڵانی رابردوودا لەلایەن كەرتی تایبەتەوە چاپكراوە و دابەشكراوە نەک حكومەت و لە پرۆژەی نوێی چاكسازیی دەرماندا بڕیاردراوە بخرێتە ژێر كۆنترۆڵی حكومەت.  روونیشیدەکاتەوە کە گۆڕانكاری لە سیستەمی ستیكەر بۆ سیستەمی گرێدراو بە تەكنەلۆژیای نوێی سەردەمیانە دەکرێت بۆ كۆنترۆڵكردنی دەرمان لە رووی جۆر و نرخ و تەواوی جووڵە و دابەشكردنەوە، بە مەبەستی رێگەگرتن لە ساختەكاری بە پەیڕەوكردنی سیستەمی دژەساختە و چاودێركردنی سەلامەتی دەرمان. دەشڵێت کە ئەوە پێشتر لە راپۆرت و راسپاردەی پەرلەمانی كوردستان ژمارە (٤/٣/٣٢٣٩) لە ١٨/١١/٢٠١٩ لە بڕگەكانی ٦ و ٧ی راسپاردەكراو هاتووە.  بەڕێوەبەرایەتیی كوالێتیی كۆنترۆڵی جۆریی دەرمان دەشڵێت، شێرکۆ جەودەت "تەشهیر" بە کارمەندانی کوالێتیی کۆنترۆڵی دەرمان دەکات "بەبێ هیچ بنەما و بەدواداچوون و لێكۆڵینەوەیەك.. ئەوە زڕاندنی کەسایەتییانە".  هەر لەو راگەیێندراوەدا باس لەوەکراوە کە "نەوەكو گرانبوونی دەرمان لە ئارادانییە، بەڵكو پڕۆسەی دابەزاندن و رێكخستنەوەی نرخی دەرمان بە ئاڕاستەی كەمكردنەوەی نرخ و خەرجی لەسەر هاووڵاتییان دەكرێت".  شێرکۆ جەودەت لە کۆنگرەکەدا چەند بەڵگەیەکی خستەڕوو و گوتی، "یەکێکیان لەبارەی راگەیاندنی تەندەری ستیکەری دەرمانە".   بەڵگەیەکی دیکەی خستەڕوو کە مەرج و تایبەتمەندییەکان بوو بۆ پێشکەشکردن بۆ وەرگرتنی گرێبەستی لێدانی ستیکەر لە دەرمان.  لە وەڵامدا بەڕێوەبەرایەتیی كوالێتیی كۆنترۆڵی جۆریی دەرمان دەڵێت، "ئەم دۆكیۆمێنتانە رێكار و رێڕەوی یاسایی و كارگێڕیی پرۆسەكەیە بە ئاشكرا و هیچ شاراوەی تێدا نییە، زۆر بە شەفافییانە لە رۆژنامەكان بە شێوەی راگەیاندنی ئاشكرا ئەنجامدراوە، تەنانەت لەبەردەم كۆمپانیاكانی پێشكەشكراو پڕۆسەی تەندەر كرانەوەی بۆ كراوە و هیچ ناڕوونییەكی تێدانییە".  بەڕێوەبەرایەتیی كوالێتیی كۆنترۆڵی جۆریی دەرمان و پێداویستیی پزیشكی، جەختدەکاتەوە، "دڵنیاتان دەكەینەوە كەوا نرخ دانان لەلایەن لیژنەی تایبەتمەندی حكومەتەوە دەكرێت، نەك گرانبوونی نرخی دەرمان نابێت، بەڵكو لە ئاییندەیەكی نزیكدا داشكان و دابەزاندنی نرخ رادەگەیێنین".  لە کۆتایی راگەیێندراوەکەدا هاتووە، "چەندین لیژنەی پسپۆر بەدواداچوونی ئەم پرۆسەیەی كردووە و بەردەوام دەبێت لە لێكۆڵینەوە لە هەر تۆمەتێك. رێكاری یاسایی و سكاڵا دەخەینە بەردەم دادگە و سەرۆكایەتیی پەرلەمان بۆ لێپرسینەوە لەو هەڵوێست و تۆمەت و تەشهیرانەی ئەم پەرلەمانتارە بە چەندین پزیشك و كارمەند و فەرمانبەری كردووە".