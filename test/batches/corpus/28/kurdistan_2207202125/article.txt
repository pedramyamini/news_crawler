کچێکی گەشتیاری خەڵکی بەغدا کە لە لێواری ئاوی گەلی عەلی بەگەوە دانیشتووە دەڵێت لە بەغداوە لە بەر ئاوەکە هاتووە، بەڵام پیسیان کردووە و بەکاری مەلەوانیش نایەت.  لە رووباری کانی مارانی سۆران، گەشتیاران لە سایەی سرووشت و ژینگە و ئاوەکەی، پشویان داوەو مەلەوانیی دەکەن، بەڵام چوار دەوری خۆیان و لێواری رووبارەکەش پڕیەتی لە زبڵ و خاشاک. دوای تێر خەوبوون تەنانەت سەرینی نووستنیش فرێدراوەتە نێو ئاوەکە.  هەروەها دیمەنەکانی کانیاوێکی جوندیانی رواندز، دەرخەری ئەوەن ئەو کەسانەی لەسایەی سێبەری دارەکانی پشوویان داوە پاشماوەکەشیان بەدەم ئاوی کانیاوەکەوە فڕێداوە. لەکاتێکدا ناوچە گەشتیارییەکان تەنەکەی خۆڵ و کرێکاری پاککەرەوەشیان هەن.  عەگید کەریم، خاوەن ناوچەی گەشتیاری بە رووداوی راگەیاند: "ئێمە هەموو کەپرێک تەنەکەی خۆڵمان بۆی داناوە چل کەپرمان هەیە و چوار کرێکاری پاککەرەوەش هەن، بەڵام گەشتیاران پابەندی رێنمایی ژینگەیی نین".  لە شەقڵاوە تا دەگەیتە حاجی ئۆمەران مەودای چەند مەترێکی رووبار بە بێ زبڵ و خاشاک نابینی، لە زۆر جێگای ناو رووباردا شەپۆلەکان شەڕیانە لەگەڵ پاشماوەی گەشتیار و رێبواران.