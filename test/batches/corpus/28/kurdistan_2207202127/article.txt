شەریف رەحیم، گوتەبێژی تەندروستی چەمچەماڵ بە تۆریی میدیایی رووداوی راگەیاند: "کاژێر شەش و نیوی ئێوارەی ئەمڕۆ ژنێکی تەمەن ٥٧ ساڵیان هێنایە بەشی فریاکەوتنی نەخۆشخانەی شەهید پێشڕەو لە چەمچەماڵ کە کارەبا گرتبووی و گیانی لەدەستدابوو؛ تەرمەکەی رەوانەی داد پزیشکی سلێمانی کرا".  شەریف رەحیم سەبارەت بە هۆکاری گیانلەدەستدانی مەلیحە ئەحمەد بە تۆڕی میدیایی رووداوی گوت: "مەلیحە ئەحمەد دانیشتووی گەڕەکی قادرکەرەمییەکان بوو لە شارۆچکەی شۆڕش لە قەزای چەمچەماڵ؛ کاژێر شەشی ئێوارە ئاوی خواردنەوە دراوە بە هاونیشتیمانیانی ئەو گەڕەکە و مەلیحە دەستکاری ماتۆڕی ئاوی کردووە و لەو کاتەدا کارەبا گرتوویەتی و راستەوخۆ گیانی لەدەستداوە".  مەلیحە ئەحمەد، تاقانەی ئەنفال بووە؛ باوکی لە پرۆسەی ئەنفالدا ئەنفالکراوە و دایکیشی گیانی لەدەستداوە و بەتەنیا دەژیا.  شارۆچکەی شۆڕش لە ساڵی ١٩٨٧ لەلایەن دەسەڵاتی بەعس دروستکراوە و بەشێکی دانیشتووانەکەی کەسوکاری ئەنفالن؛ خەڵکی شارۆچکەکە زیاتر لە ٣٠ ساڵە کێشەی کەمئاویان هەیە.