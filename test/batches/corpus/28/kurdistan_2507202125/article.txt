تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، "دوای ماوەیەک راگیرانی گەشتەکان، رۆژی یەکشەممە ٢٥/٧/٢٠٢١، یەکەم گەشتی هێڵی ئاسمانی عێراق لەڕێگەی فڕۆکەخانەی سلێمانییەوە بۆ لەندەن نزیکەی کاژێر ٧ی بەیانی دەستیپێکرد".  بەڕێوەبەری فڕۆکەخانەی نێودەوڵەتیی سلێمانی گوتی، "هەفتانە تەنیا یەک گەشتی ئاسمانی بۆ لەندەن دەبێت، ئەوەش بەهۆی کۆمەڵێک رێکارەوە. فڕۆکەکە کە لە فڕۆکەخانی سلێمانییەوە دەفڕێت بۆ ماوەیەکی کورت لە وێستگەیەکی ناوەند لە وڵاتی سلۆڤاکیا دەنیشێتەوە، بەهۆی هەندێک بابەتی سیکیورتی یان چێککردن و دواتر دەچێتە فڕۆکەخانەی گاتویکی لەندەنی پایتەختی بەریتانیا، بەڵام  لەندەنەوە راستەوخۆ دێتە سلێمانی".   بەڕێوەبەری فڕۆکەخانەی نێودەوڵەتیی سلێمانی  ئاماژەی بەوەکرد، "ژمارەی سەرنشینەکانی گەشتەکەی رۆژی یەکشەممە کە لە فڕۆکەخانی سلێمانییەوە گەشتی لەندەنیان کرد ٤٢ سەرنشین بوو، شەویش نزیکەی کاژێر ١١ گەڕایەوە، کە ١٤٠ سەرنشینی هەڵگرتبوو. پێشتر گەشتی ئاسمانیی هێڵی فڕۆکەوانی عێراقی بۆ فڕۆکەخانەکانی مانچستەر و فڕۆکەخانەی گاتویک لە بەریتانیا هەبوون، کە ماوەیەک  لە یۆتوبۆری لە سوێد و ڤیەننای نەمسا دەنیشنەوە ئەوکات دەچوونە بەریتانیا، بەڵام دواتر ئەو گەشتانە راگیران".   تاهیر عەبدوڵڵا راشیگەیاند، ماوەیەکە هێڵی ئاسمانیی عێراقی سەرقاڵی فراوانکردنی گەشتە ئاسمانییەکانییەتی بۆ وڵاتانی ئەوروپا، لە ماوەی رابردوودا گەشتەکانی بۆ دۆسڵدۆرف و فرانکفۆرتی ئەڵمانیا دەستیپێکرد کە هەفتانە گەشتێک بۆ هەر یەکێک لەو شارانە راستەوخۆ بۆ ئەوروپا دەبێت.