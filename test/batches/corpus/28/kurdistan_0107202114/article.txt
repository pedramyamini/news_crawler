دلێر عەبدولخالق، گوتەبێژی بزووتنەوەی گۆڕان بە تۆڕی میدیایی رووداوی راگەیاند، دوای کۆبوونەوەکەی پەرلەمانی کوردستان بە ئامادەبوونی شاندی حکومەت، ئاوات شێخ جەناب، وەزیری دارایی و ئابووریی هەرێمی کوردستان نیگەرانیی دەربڕیوە و "پێیوایە بە رێککەوتنی پێشوەخت موزایەدەی سیاسی لە کۆبوونەوەکەدا کراوە و بزووتنەوەی گۆڕان لەو موزایەدە سیاسییەدا کراوەتە ئامانج".  بە گوتەی گوتەبێژی بزووتنەوەی گۆڕان، نیگەرانیی وەزیری دارایی و ئابووری لەوەوە سەرچاوەی گرتووە کە "پێیوایە لەڕێگەی سەرۆک و جێگری سەرۆکی پەرلەمانەوە رێککەوتنی پێشوەختە کراوە و هەوڵدراوە موزایەدەیەکی زۆر بکرێتە سەر تیمی حکومەت و بەتایبەتیش خودی وەزیری دارایی و ئابووری و لەڕێگەی ئەویشەوە بەئامانجگرتنی بزووتنەوەی گۆڕان، لەکاتێکدا خەڵکی هەرێمی کوردستان باش دەزانێت لێبڕینی مووچە بڕیاری ئەنجوومەنی وەزیرانە و سەرۆکوەزیران و جێگری سەرۆکی حکومەت لێی بەرپرسن".  دلێر عەبدولخالق ئاماژەی بەوەش کرد، نیگەرانییەکانی وەزیری دارایی لەڕێگەی دیوانی ئەنجوومەنی وەزیرانەوە بەشێوەیەکی فەرمى گەیێندراونەتە سەرۆک و جێگری سەرۆکی حکومەتی هەرێمی کوردستان.  رۆژی چوارشەممە بەهۆی وەرگرتنی مۆڵەت لەلایەن چوار وەزیری حکومەتی هەرێمی کوردستانەوە، کۆبوونەوەی ئەم هەفتەیەی ئەنجوومەنی وەزیران نەکرا. رێکخەری ژووری پەرلەمانی بزووتنەوەی گۆڕانیش گوتی "وەزیری دارایی نیگەرانە لەوەی کە بەجۆرێک مامەڵەی لەگەڵدا دەکرێت، وەکو ئەوەی کە ئەو هۆکاری کێشەکان بێت".  هەفتانە لە رۆژی چوارشەممەدا، ئەنجوومەنی وەزیران کۆبوونەوەی ئاسایی خۆی دەکات، بەڵام کۆبوونەوەکە نەکرا. سەرچاوەیەک لە ئەنجوومەنی وەزیرانەوە بە رووداوی راگەیاند، ئاوات شێخ جەناب، وەزیری دارایی و ئابووری؛ خالید شوانی، وەزیری هەرێم بۆ کاروباری دانوستاندن لەگەڵ حکومەتی فیدراڵ؛ دارا رەشید، وەزیری پلاندانان و ئارام محەممەد، وەزیری خوێندنی باڵا مۆڵەتیان وەرگرتووە.  رۆژی ٢٨ی ئەم مانگە پەرلەمانی کوردستان بە ئامادەبوونی ژمارەیەک وەزیر و بەرپرسی حکومەت کۆبووەوە، لە کۆبوونەوەکەدا بەشێک لە پەرلەمانتاران (بە پەرلەمانتارانی پارتی، یەکێتی و گۆڕانیشەوە) رەخنەیان لە وەزیری دارایی گرت و بە بەشێک لە هۆکارەکانی کێشە داراییەکان تۆمەتباریان کرد.