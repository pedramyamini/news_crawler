لەگەڵ دروشمی بەتورکمانەوەی کەرکووک، نۆژەنکردنەوەی بەشێک لە قەڵای دێرینی کەرکووکیش، نیگەرانیی لێکەوتووەتەوە.  ئاژانسی هاوئاهەنگی و هاوکاریی تورکیا، کە بە تیکا ناسراوە و سەر بە وەزارەتی کولتوور و رۆشنبیریی تورکیایە، لە قۆناخی یەکەمی نۆژەنکردنەوەی قەڵا، کار لەسەر مەزارگەی پێغەمبەر دانیاڵ دەکات.  لە بەشێک لە دیوارەکانی، هێمای تورکمانەکان دانراون و بە زمانی تورکمانی مێژووەکەیان نووسیوەتەوە.  ئەحمەد سەمەد، هاونیشتیمانی دەڵێت "ئەو رێکخراوە سەرەتا لە نۆژەنکردنەوەی قەیسەریی زێڕنگران دەستیان بە کارکردن کرد و دوای تەواوکردنی کارەکانیان لەسەر دیوارەکان چەند نووسین و هێمایەکی تورکییان جێهشت و ئێستاش لەسەر قەڵای کەرکووک سەرقاڵی نۆژەنکردنەوەن، راگرتنی کارەکانیان زۆر پێویستە تاوەکو نەتوانن دەست بۆ شوێنەوارەکانی دیکە ببەن، چونکە لە قەیسەریی کەرکووک بەڕوونی هەموو موڵکدارییەکی تورکیای پێوە دیارە".  تورکمانەکان قەڵای کەرکووک بە هێما و موڵکی خۆیان دەزانن. بەرەی تورکمانی کارەکانی رێکخراوە تورکییەکە بە ئاسایی دەزانێت و  دەڵێت "دوای قەڵای کەرکووک، رێکخراوی تیکا چەند شوێنەوارێکی دیکەش نۆژەندەکاتەوە".  ماردان گۆگقایە، بەرپرسی رێکخراوەکانی بەرەی تورکمانی عێراق دەڵێت "تیکا رێکخراوێکی تورکیایە، بەڵام لە جیهاندا هەرچی شوێنەوار هەبێت بۆ مانەوە و پاراستنیان کاری نۆژەنکردنەوە دەکات، ئەوەی ئێستا هەیە کارکردنە لە بەشێک لە مەرقەدی پێغەمبەر دانیاڵ و گۆڕستانی تەنیشتی و کار لە نۆژەنکردنەوەی ئەوێ دەکرێت و کارێکی ئاساییە".  ئاژانسی تیکا بە مەرجی، پاراستنی دیزاینی کۆنی مەزارگەکە، مۆڵەتی نۆژەنکردنەوەی لە حکومەتی عێراق وەرگرتووە و ئیدارەی کەرکووکیش بۆ لێکۆڵینەوە لە هۆکاری گۆڕینی دیزاین و هەڵواسینی هێمای پێکهاتەیەک لەسەر دیواری مەزارگەکە، لیژنەیەکی پێکهێناوە.  عەلی حومادی، یاریدەدەری پارێزگاری کەرکووک گوتی "دەبینین لەلایەن هەندێک بەڵێندەر و ئەندازیارەوە هەوڵی هەڵچوون دەدرێت بە زیادکردنی هەندێک شت کە گوزارشتە لە پێکهاتەیەک یاخود مێژووی پێکهاتەیەک، رێنوێنییەکانی ئیدارە پاراستنی پێکەوەژیان و ئاشتییە و رازی نابین لەسەر گۆڕانکاری لە جوگرافیا و کولتووری شارەکە لەلایەن لایەنێک لەسەر حیسابی لایەنێکی دیکە".  دوو ساڵ لەمەوپش و بەهۆی بارانباراین بەشێک لە چەند خانوویەکی قەڵا و بەشێک لە قشڵەی کەرکووک داڕووخان.