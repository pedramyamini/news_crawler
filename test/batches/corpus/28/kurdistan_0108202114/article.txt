سەرکەوت ئەحمەد، گوتەبێژی پۆلیسی سلێمانی بە رادیۆی رووداوی راگەیاند، "لە سەرەتای ئەو هەڵمەتەوە رێژەی تەقەکردن و بوونی ئۆتۆمبێلی جام رەش و رووداوەکانی تیژڕۆیی لە سلێمانیدا کەم بووەتەوە. زیاتر لە ١٢ ئۆتۆمبێل دەستیان بەسەردا گیراوە کە جام رەش، ژمارە رەش و بێ سەرەتا بوون. زیاتر لە ٥٠٠ پەردە و جامی رەش لێکراونەتەوە. زیاتر لە ١٠ چەکی بێمۆڵەت دەستیان بەسەردا گیراوە. ژمارەیەکی زۆر چەقۆ، خەنجەر و کەرەستەی شەڕکردن دەستیان بەسەردا گیراوە".  گوتەبێژی پۆلیسی سلێمانی ئەوەی خستەڕوو، ئەوان فەرمانیان پێ کراوە لەو هەڵمەتە بەردەوام بن و تاوەکو فەرمانێکی دیکەیان بۆ راگرتنی بۆ نەیەت، بەردەوام دەبن.  رۆژی یەکشەممە ٠١ - ٠٨ - ٢٠٢١ لە سلێمانی لەبەردەم بەشی مۆڵەتی شۆفێریی بەڕێوەبەرایەتیی پۆلیسی هاتووچۆی سلێمانیدا تۆمەتبارێک لەکاتی هەوڵدان بۆ دزینی ماتۆڕێک پۆلیسێکی هاتووچۆی بریندارکرد.  لەوبارەیەوە سەرکەوت ئەحمەد گوتی، "هێشتا لێکۆڵینەوەکان بەردەوامن و بڕیاری دادوەرمان بۆ گرتنی وەرگرتووە. ئەنجامەکانی لێکۆڵینەوەکە ئەو کاتە رادەگەیێنین کە ئەو کەسە ببرێتە بەردەم دادوەر. گوتەی بریندارەکەیش وەرگیراوە و سکاڵای لەو کەسە هەیە".  هەر هەمان رۆژ هێزەکانى ئاسایش، پۆلیس و پۆلیسى هاتووچۆى سەر بە بەڕێوەبەرایەتى و بنکەکانى ناو فڕۆکەخانەی نێودەوڵەتیی سلێمانی بازگەی تایبەتیان لە دەروازەى فڕۆکەخانەدا بۆ لێپرسینەوە لە سەرپێچیکاران دانا و سەرکەوت ئەحمەد گوتی، "ئەو هەڵمەتە لە هەموو شوێنێکی سلێمانیدا بەردەوامە. لیژنە باڵاکە هەر شوێنێکی پێ باش بێت، لەوێ بازگە دادەنێن".