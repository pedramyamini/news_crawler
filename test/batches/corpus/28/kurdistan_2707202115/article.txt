بە گوتەی جووتیار عادل، گوتەبێژی حکومەتی هەرێمی کوردستان پێویستە هەموو فەرمانبەرانی حکومەت ڤاکسین وەربگرن و بە ماسکەوە دەوام بکەن، هەر فەرمانبەرێکیش جێبەجێی نەکات، رێکاری دژ دەگیرێتەبەر.  جووتیار عادل، گوتەبێژی حکومەتی هەرێمی کوردستان رایگەیاند، بڕیارەکان لە بەرژەوەندیی هاونیشتمانیانە، بەڵام ئاماژەی بەوەشکرد، دۆخی کۆرۆنا لە هەرێمی کوردستان مەترسیدارە و لە رەنگی نارنجییەوە بۆ رەنگی سوور دەڕۆین. گوتیشی، "ئەگەر دۆخەکە خراپتر ببێت و تەشەنە بکات، ئەوا هەموو بژارەکان بە قەدەخەی هاتووچۆی گشتییەوە لەبەردەستی لیژنەکەیە. "  رێکارەکان بۆ ماوەی هەفتەیەک دەبن و لیژنەکە لە ٣ - ٨ - ٢٠٢١ جارێکی دیکە کۆدەبێتەوە.  لیژنەی باڵای بەرەنگاربوونەوەی کۆرۆنا داوا لە میدیاکان دەکات هاوکاربن لە وشیارکردنەوەی خەڵک لە رێگەی بڵاوکردنەوەی ئەو بابەتانەی کە فەرمانگەی میدیا و زانیاری حکومەتی هەرێمی کوردستان بۆیان دەنێرێت.  گوتەبێژی حکومەتی هەرێمی کوردستان گوتیشی، "پێویستە شوێنە ئایینییەکان، بازاڕ و مۆڵ و دووکاندار و شوێنە گەشتیارییەکان و چێشتخانە و کافتریا و هۆتێل و مۆتێلەکان کارمەندەکانیان ڤاکسین بەکاربهێنن، یان تێستی ٧٢ کاژێری پێبێت. لیژنەکان کە سەر بە قایمقامیەتن و ژووی ئۆپەراسیۆنی پارێزگاکانن، بەدواداچوونی تەواوی بۆ دەکەن، هەر کەس شوێنێک پابەندی ئەو رێکارانە نەبێت، ئەم شوێنە دەستبەجێ دادەخرێت. "  گوتەبێژی حکومەت ئاماژەی بەوەشکرد، بڕیارەکان بە کۆمەڵ دراون و هەموو بەشداربووان لە لیژنەی باڵای رووبەڕووبوونەوەی کۆرۆنا هاوڕابوون لەسەری.   بڕیارەکانی لیژنەی باڵای رووبەڕووبوونەوەی کۆرۆنا:     ١. پێویستە کارمەندانی شوێنە ئایینییەکان، بازاڕ، مۆڵ، دووکاندار، شوێنە گەشتیارییەکان، چێشتخانە، کافتریا، هۆتێل و مۆتێلەکان ڤاکسین بەکاربهێنن، یان تێستی ٧٢ کاژێری پێ بێت. لیژنەکان بەدواداچوونی بۆ دەکەن و هەر شوێنێک سەرپێچی بکات سزا دەدرێت و شوێنەکەی دادەخرێت.     ٢. پێویستە هەموو فەرمانبەرانی حکومەتی هەرێمی کوردستان ڤاکسین وەربگرن و بە دەمامکەوە دەوام بکەن، هەر فەرمانبەرێک رێکارەکان جێبەجێ نەکات، ئەوە بەپێی یاسای بەرزەفتی فەرمانبەران مامەڵەی لەگەڵ دەکرێت، لیژنەی هاوبەشی وەزارەتی تەندروستی، ناوخۆ، فەرمانگەی هاوئاهەنگی و بەدواداچوونیش هەڵسەنگاندنی بۆ جێبەجێکردنی رێکارەکان لە گشت دامودەزگاکانی حکومەت دەکەن.     ٣. رێگە بە هیچ گەشتیارێک نادرێت سەردانی هەرێمی کوردستان بکات، ئەگەر ڤاکسینی وەرنەگرتبێت یان تێستی ٤٨ کاژێری پێ نەبێت.     ٤. هەر کۆمپانیایێکی گەشتیاری دەرکەوت تێستی ساختەی پێیە، ئەوە ئەو کۆمپانیایە لە گەشتکردنی بۆ هەرێمی کوردستان لێ قەدەخە دەکرێت.     ٥. سەپاندنی بەستنی دەمامک لە دامودەزگەکانی حکومەت و شوێنە گشتی و گەشتیارییەکان تەنانەت بۆ ئەوانەش ڤاکسینیان وەرگرتووە.     ٦. قەدەخەکردنی تەواوەتی هەموو کۆڕ و کۆبوونەوە و کۆنفرانس و چوونە سەرقەبران.     ٧. مەلەوانگە و شوێنە وەرزشییەکان کراوەبن بە مەرجی جێبەجێکردنی رێکارە تەندروستییەکان.     ٨. هۆڵی سینەماکان لە گشت مۆڵ و بازاڕەکان بە داخراوی دەمێنێتەوە.     ٩. داخستنی تەواوی هۆڵی بۆنە و ئاهەنگ و رێوڕەسم و هۆڵەکانی ناو هۆتێلەکان.     ١٠. دانانی پرسە بە هەموو شێوەیێک قەدەخەیە و هەر کەسێک پابەند نەبێت بە بڕێک پارە سزا دەدرێت و لیژنەکانی قایمقامیەتیش بە دواداچوون بۆ جێبەجێکردنی دەکەن.     ١١. شوێنە ئایینییەکان بە جێبەجێکردنی رێکارە تەندروستییەکان کراوە دەبن و هەر شوێنێک پابەند نەبێت ئەوە سزا دەدرێت و دادەخرێت.     ١٢. ژووری ئۆپەراسیۆن لە پارێزگا و ئیدارە سەربەخۆکان دەبێت ئەم رێکارانە وەک خۆیان جێبەجێ بکەن و دەسەڵاتیشیان پێ دەدرێت، ئەگەر پێویست بێت رێکارەکان تووندتر بکرێت.     ١٣. لیژنەی باڵای بەرەنگاربوونەوەی کۆرۆنا داوا لە میدیاکان دەکات هاوکار بن لە هۆشیارکردنەوەی هاونیشتمانیان.     ١٤. ئەم رێکارانە بۆ ماوەی هەفتەیێک دەبێت و لیژنەی باڵای بەرەنگاربوونەوەی کۆرۆنا لە رۆژی ٣ - ٨ - ٢٠٢١ جارێکی دیکە کۆدەبێتەوە و هەڵسەنگاندن بۆ پرسی کۆرۆنا لە هەرێمی کوردستان دەکات.