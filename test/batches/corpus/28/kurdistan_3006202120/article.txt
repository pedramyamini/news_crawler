فازڵ حاجی، گوتەبێژی هاتووچۆی هەولێر وێنەیەکی بڵاوکردووەتەوە کە ئامێرێکی پشکنینی رێژەی رەشیی جامە و دەڵێت "ئەو وێنەیە وەڵامێکی تەواوە".  گوتەبێژی هاتووچۆی هەولێر هەر لەبارەی وێنەکەوە دەڵێت، "ئەو ئامێرەی کە لە وێنەکە دیارە، ئەوە ئامێری پشکنینی رێژەی جام رەشە کە لە بەڕێوەبەرایەتییەکانی هاتووچۆ کاری پێدەکرێت، ئەو جامەی کە لەسەری دانراوە جامێکی ئاسایی روونە، کە هی سەیارە فۆردەکانە".  ئەو وێنەیەی وەکو روونکردنەوە لەلایەن گوتەبێژی هاتووچۆی هەولێرەوە دانراوە  فازڵ حاجی دەشڵێت "سەیری رێژەی خوێندنەوەکەی بکەن کە ٧٣ , ٦ی خوێندووەتەوە، ئەگەر ئەو رێژە لە ١٠٠ دەربکەین، ئەوەی دەمێنێتەوە ٢٦ , ٤ ـە، واتە ئەو جامە خۆی رێژەی رێگەگرتنی هاتنە ناوی تیشکی خۆری ٢٦ , ٤، کەواتە بۆ گەیشتن بە رێژەی ٣٠ % هیچی وا نامێنێتەوە، هیچ لەزگەیەک نییە کە ئەو رێژە کەمە بگەڕێنێتەوە، ئەگەر هەبوو دەتوانن بیکەن، کە دڵنیام کەستان پێی رازی نابن".  گوتەبێژی هاتووچۆی هەولێر داوا لە شۆفێران دەکات کە "بە قسەی خاوەن کەمالیاتەکانیش مەخەڵەتێن کە پێتان دەڵێن فڵانە لەزگە ٣٠ % ـیە، چونکە ٣٠ % ی لەزگەکە کە کۆدەکرێتەوە لەگەڵ رێژەکەی جامەکە خۆی، دەگاتە سەرووی ٥٠ %، بەمەش تووشی سزا دەبن".