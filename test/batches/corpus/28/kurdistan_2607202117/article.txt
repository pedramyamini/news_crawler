ئەمڕۆ دووشەممە لە دادگەی تاوانی هەولێر / ٢ تۆمەتبارانی کوشتنی قادر قادری دادگایی کران. بەگوتەی دەستەی پارێزەرانی کەسوکاری تاوانلێکراو، لە دادگە دانپێدانانی تۆمەتباران خراوەتەڕوو و دانیان بەوە داناوە کە دەستێکی دەرەکی بەڵێنی پارەی پێداون بۆ کوشتنی قادر قادری.  دوای تەواوبوونی دانیشتنی دادگە، ئەیاد کاکەیی، ئەندامی دەستەی پارێزەرانی دۆسیەی قادر قادری بە میدیاکانی رایگەیاند، بڕیاردراوە رۆژی دووی مانگی ئاب، کە دەکاتە دووشەممەی هەفتەی داهاتوو، دادگە کۆببێتەوە و بڕیار لەسەر دۆسیەکە و سزادانی تۆمەتباران دەدات.  دەشڵێت، ئەوان داوایان کردووە، دادگە بە فەرمی لایەنی سەرەکی تۆمەتبار لەو دۆسیەیە رابگەیێنێت و بکوژان سزا بدات.  هەروەها سۆهراب رەحمەتی، ئەندامی دەستەی پارێزەرانی دۆسیەی قادر قادریش رایگەیاند، لە دانیشتنی دادگە سێ کەس دانیان بەوە داناوە کە لە بەرامبەر بەڵێنی وەرگرتنی یەک ملیار تمەن (٤٠ هەزار دۆلار) ئەو کارەیان کردووە. دوو کەسی دیکەش کە تۆمەتبارن بە بەشداریکردن لە کوشتنی ئەو فەرماندەیەی حیزبی دیموکراتی کوردستان رەتیانکردووەتەوە ئەوان ئاگاداری کوشتنەکە بووبن و سێ کەسەکەی دیکە ئاگاداریان نەکردوونەتەوە، کە پلانی کوشتنی قادر قادرییان هەیە.  رۆژی ٧ - ٣ - ٢٠١٨ تەرمی قادر قادری، کادیر و یەکێک لە فەرماندەکانی پێشمەرگەی حیزبی دیموکراتی کوردستان لە ناوچەی بالیسان دۆزرایەوە. ئەوکات حدک سوپای پاسدارانی بە کوشتنی ئەو فەرماندەیەی تۆمەتبار کرد.   ناوەندی سایبێری ئەو حیزبە لە ١٩ - ٣ - ٢٠١٨ رایگەیاند، پێنج کەس دەستیان لە کوشتنی قادر قادریدا هەبووە و هەر پێنجیان دەستبەسەرکراون کە ژنێک و چوار پیاون. بەگوتەی ئەو ناوەندە، عوسمان فەقێ مەلەکی ناسراو بە (مەلا عوسمانى هیزۆپی) کە خەڵکی پیرانشارە لە رۆژهەڵاتی کوردستان و هاتووچۆی قادر قادری کردووە پلانداڕێژەرى سەرەکى تیرۆرەکە بووە. هەر پێنج گیراوەکە ئێستا لە گرتووخانەی هەولێر راگیراون.