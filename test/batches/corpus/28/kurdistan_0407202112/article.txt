رەنجە جەمال، پەیامنێری رووداو لە هەولێر رایگەیاند: دانیشتووانی گەڕەکی ژیانی نوێ لە هەولێر، کە ئێستا ناوەکەی گۆڕدراوە بۆ بابەگوڕگوڕ لە بەرامبەر نەبوونی خزمەتگوزاریی لە گەڕەکەکەیان گردبوونەوەیەکی ناڕەزایەتیان رێکخستووە و دەیانەوێت لە رێگەی رووداوە و رەخنە و گلەییەکانیان بگەیێنن.  بە گوتەی دانیشتووانی ئەو گەڕەکە کە ماوەی ٥ ساڵ دەبێت دروستکراوە، تاوەکو ئێستا رێگەوبانیان بۆ دروستنەکراوە و داوا دەکەن لە چوارچێوەی ئەو پرۆژانەی لەم دواییانەدا بۆ هەولێر بڕیاری لێدراوە، گەڕەکەکەی ئەوانیش جێگەی بکرێتەوە و خزمەتگوزاری پێبگات.  دانیشتوویەکی ئەو گەڕەکە بە رووداوی گوت: "ئێمە لە ١٠ی ٥ وەک چۆن ئێستا وا گردبووینەتەوە، بەهەمانشێوە گردبوونەوەینەوە و چووینە سەرۆکایەتیی شارەوانی، بەڵێنیان پێداین گەڕەکەکەی ئێمەش لەنێو ئەو ١٣١ پرۆژەیەدا بێت کە بۆ شاری هەولێر جێبەجێ دەکرێت، بەڵام کە بەدواداچوونمان کردووە دەرکەوتووە ناوی گەڕەکەکەی ئێمەی تێدانییە، بۆیە داوا لە پارێزگاری هەولێر دەکەین شتێکمان بۆ بکات وەکو گەڕەکەکانی دیکە".  بە گوتەی ئەو دانیشتووەی گەڕەکی ژیانی نوێ، بەپێی ئەو بەدواداچوونەی خۆیان کردوویانە، ئەو بڕە پارەیەی کە بۆ گەڕەکەکەی   ئەوان پێویستە "پارەکە زۆر نییە، تەنیا ١٨٤ ملیۆن دینارە".  ئەو هاونیشتمانییە باس لەوەش دەکات گەڕەک هەیە لە بەرامبەر ئەوان خزمەتگوزارییان بۆ چووە بۆ لە کاتێکدا گەڕەکەکەی ئەوان کۆنتریشە.