لە کۆمەڵگەی مەلا ئۆمەر بەهۆی کێشەیەکی خێزانییەوە ژنێک بە ناوی عائیشە مەحموود محەممەد کە پێنج منداڵی هەیە و تەمەنی ٤٢ ساڵە لە لایەن هاوژینەکەیەوە دەکوژرێت.  هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، "دوای ئەوەی ئەمڕۆ هەینی كاژێر ٧: ٢٨ خولەكی بەیانی بەشی پۆلیسی دەشتی هەولێر، بنكەی پۆلیسی شاوێسی ئاگادارکردەوە، دەستبەجێ دەست بە لێكۆڵینەوە و بەدواداچوونی چڕ كرا و دەركەوت كە تۆمەتبار لە شوێنی رووداو هەڵاتبوو".  دوای ئەوەی تۆمەتبارەکە لە شوێنەکەی هەڵدێت، فەرمانی دەستگیركردنی بكوژەكە بەپێی ماددە (٤٠٦) لە یاسای سزادان بەسەر هەموو بازگە و خاڵەكانی پشكنین و سەرجەم بەڕێوەبەرایەتی و بەشەكاندا جێبەجێدەکرێت، گوتەبێژی پۆلیس دەڵێت، "بكوژی ئافرەتەكە بە ناوی (ن. ع. م) لە ماوەی پێنج كاژێر لە دوایین خاڵی پشكنینی نێوان توركیا و هەرێمی كوردستان، دەستگیر بكرێت. "  لەبارەی دەستگیرکردنی تۆمەتبارەکەشەوە هۆگر عەزیز دەڵێت، بە هاوكاریی و هاوئاهەنگیی بەڕێوەبەرایەتیی پۆلیسی سۆران و بەڕێوەبەرایەتیی ئاسایشی مێرگەسوور / بازگەكان و هەروەها بەڕێوەبەرایەتیی ئاسایشی سۆران / بەشی جووڵانەوە، بکوژەکە قۆڵبەست كراوە.