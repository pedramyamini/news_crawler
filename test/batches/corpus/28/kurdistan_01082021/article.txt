مەسعود پەشتون، بەڕێوەبەری فڕۆکەخانەکە دوای هێرشەکە بە ئاژانسی فرانس پرێسی راگەیاندووە، "شەوی رابردوو سێ مووشەک ئاراستەی فڕۆکەخانەی قەندەهار کرا، دوو دانەیان بەر شوێنی هەڵسانی فڕۆکە کەوتووە، بەو هۆیەوە هەموو گەشتەکان هەڵوەشێندراونەتەوە". هەروەها دەشڵێت، ئێستا سەرقاڵی چاککردنەوەی رێگەکەن و پێشبینی دەکەن رۆژی یەکشەممە گەشتەکانیان دەستپێبکاتەوە.  ماوەی چەند هەفتەیەک تاڵیبان هێرشدەکاتە سەر شارەکانی سنووری پارێزگای قەندەهار، دووەم گەورەترین پارێزگای ئەفغانستانە و دەکەوێتە باشووری وڵاتەکە لەسەر سنووری پاکستان. ئەوەی کە ئێستا بووەتە جێگەی نیگەرانیی دەسەڵاتدارانی وڵاتەکە ئەوەیە کە چەکدارەکان خەریکن ناوەندی پارێزگاکە کۆنترۆڵدەکەن.  هێشتا هێزە بیانییەکان بەتەواوی لە ئەفغانستان نەکشاونەتەوە کە بڕیارە تاوەکو کۆتایی مانگی ئاب لە وڵاتەکە نەمێنن، بەڵام تاڵیبان بەردەوامە لە هێرشە فراوانخوازییەکانی. ئێستا تاڵیبان شەڕی وەرگرتنی سێ گەورە شاری ئەفغانستان دەکات.  چەکدارانی تاڵیبان توانیویانە بچنە نێو هەرات، لەشکەرگاهـ و قەندەهار کە سێ شاری گەورەی ئەفغانستانن. تاوەکو ئێستا چەکدارەکان بەشێوەیەکی خێرا بەشێک لە ئەفغانستان لە ژێر دەسەڵاتی حکومەتی وڵاتەکە دەربهێنن.  گرووپە تووندڕەوە ئیسلامییەکان دەستیان بەسەر نزیکەی نیوەی ئەفغانستانیان گرتووە، جگە لەوەش چەند دەروازەیەکی سنووری گرنگیان لەگەڵ ئێران و پاکستان کۆنترۆڵکردووە.  لە لەشکرگاهـ چەکدارانی تاڵیبان چەند سەد مەترێک لە نووسینگەکانی حکومەتەوە دوورن. فەرماندەی هێزەکانی ئەفغانستان دەڵێت، رۆژی هەینی زیانی گیانی زۆریان بە تاڵیبان گەیاندووە.