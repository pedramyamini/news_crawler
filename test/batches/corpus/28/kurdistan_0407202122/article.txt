عەبدولقادر ئەیوب، خاوەنی پێشانگەی مۆبیلیاتەکەیە و دەڵێت، "شوێنەکە هی خۆمان نییە و کرێیە. سیستمی ئاگرکوژاندنەوەی نەبوو، تەنیا ئاگرکوژێنەوەی بچووکمان هەبوو، ئەویش ئاگرەکەی پێ نەکوژایەوە، بۆیە ئەگەر سیستمەکەی هەبووایە ئەوها نەدەبوو. "  جگە لە بەنزین، نەوت، غاز، کەمتەرخەمی و هۆکارە نادیارەکان، ساڵانە هۆکاری ٣٠ بۆ ٥٠ % ـی رووداوەکانی ئاگرکەوتنەوە، کارەبایە.  رووداو چووەتە سەربانی بازاڕی قەیسەری لە هەولێر، وایەر و کێبڵی کارەبای نیشتمانی و موەلیدە تێکەڵبوون، بەشێک لە وایەرەکان بە پارچە لە یەکدی بەستراون و بێ ئەوەی بپێچرێن بە رووتی جێهێڵدراون، موختاری بازاڕەکە کە چەندین جار بەرپرسانی لە بێسەروبەرییەکە ئاگادارکردووەتەوە، ترسی هەیە ئاگر کارەساتێک دروستبکات و بە ملیۆنان دۆلاری بازاڕەکە ببێتە خەڵووز.  ئوسامە غانم، موختاری بازاڕی قەیسەرییە و دەڵێت، "ئەو سەربانە بێ سەرووبەرە، نایلۆن و ئاسن بەسەریەکەوەیە، وایەری کارەبا لەوسەر بۆ ئەوسەر راکێشراوە، زۆربەی زێدەڕۆیە، تکایە با تیمەکانی کارەبا و بەرگریی شارستانی بێن و بیبینن و چارەسەری بکەن، ئەگینا لەنێو بازاڕدا کارەسات دەخوڵقێت. "  لە شەش مانگی سەرەتای ئەمساڵدا لە سەرتاسەری پارێزگای هەولێردا ١٠٧٧ رووداوی ئاگرکەوتنەوە هەبوون. لە سنووری بەڕێوەبەرایەتیی ئاگرکوژێنەوەی هەولێریش هەر لەو ماوەیەدا، ٩٢ شوێن ئاگاداریی کۆتاییان پێدراوە لە پابەندنەبوونیان بە مەرجەکانی بەرگریی شارستانی.  لە ساڵی ٢٠١٠ وە  هیچ بینا، باڵەخانە، شوێنی بازرگانی و شوێنە تایبەت و گشتییەکان، بەبێ بوونی سیستمی ئاگرکوژێنەوە مۆڵەتیان پێنادرێت، لەکاتی دەستکاری و نۆژەنکردنەوەی بینا و باڵەخانە کۆنەکانیش پابەند دەکرێن.  رائید سەرکەوت کارەش، گوتەبێژی بەرگریی شارستانیی هەولێر بە تۆڕی میدیایی رووداوی گوت، "ئەو باڵەخانە و بینایانەی پێش ٢٠١٠ دروستکراون، ئەوە ئەمری واقیعە و ئێمە بە گوێرەی سرووشتی شوێنەکە پابەندی دەکەین کە سیستمی ئاگرکوژاندنەوەی هەبێت، دوای ٢٠١٠ و ٢٠١١ دەبێ بە تەواوی پابەندی رێنماییەکانی بەرگریی شارستانی بێت، ئەگینا لە شارەوانییەکان مۆڵەتیان پێنادرێت. "   بەرگریی شارستانی هۆشداری دەدەن، هەر باڵەخانە، مۆڵ، کارگە و شوێنێک کە تووشی رووداوی ئاگرکەوتنەوە ببێت و سیستمی ئاگرکوژاندنەوەی نەبێت، لەهەر زیانێکی ماددی و گیانی بۆ کەسانی دیکە خاوەنەکەی بەرپرسیارە و دەدرێتە دادگە.