ئومێد ئەحمەد، گوتەبێژی وەزارەتی کارەبای حکومەتی هەرێی کوردستان بە رادیۆی رووداوی راگەیاند "تاوەکو ئێستا ٧٦٠ هەزار پێوەری زیرەکی کارەبامان داناوە. نزیکەی نیوەمان تێپەڕاندووە و، پلانمان هەیە تاوەکو کۆتایی ئەمساڵ و سەرەتای ساڵی ئایندە تەواوی پرۆژەکە جێبەجێ ببێت. بە تەواوبوونی ئەو پرۆژەیە سەرپێچییەکان لە هەرێمی کوردستاندا کۆتاییان پێدێت. تاوەکو ئێستایش ١٠ % ی سەرپێچییەکان کۆتاییان پێ هاتووە".  ئێستا کە وەرزی گەرمایە پێدانی کاژێرەکانی کارەبا لە هەرێمی کوردستان کەمبوونەتەوە و هاونیشتمانیان گلەیی لە کەمیی کارەبا دەکەن. گوتەبێژی وەزارەتی کارەبا گوتی "ئێمە تاوەکو ١٥ی حوزەیرانی ٢٠٢١ بەپێی ناوچە جیاوازەکان لە زاخۆوە بۆ کفری ١٨ - ١٩ کاژێر کارەبامان داوە. لە دوای ئەو رۆژەوە کە گرفتە تەکنیکییەکان دروست دەبن و، یەکەکانی بەرهەمهێنان بەهۆی ئەوەی چاکسازییان پێویست بووە لە کار راگیراون، نزیکەی ٦٠٠ مێگاوات کارەبامان لە وێستگەکانی سلێمانی و هەولێر لەدەستچوو. هەروەها لە وێستگەی خورمەڵەیش بڕی پەستانی گاز دابەزی کە بووە هۆی کەمبوونەوەی ٤٠٠ مێگاوات کارەبا. بەوەیش بە کۆی گشتی ١٠٠٠ مێگاوات کارەبامان کەمی کرد".  ئومێد ئەحمەد ئاماژەی بەوە دا، دوای سێ رۆژ گرفتی پەستانی غازەکە چارەسەر بووە، بەڵام ئەوەی راگیرانی یەکەکان، لەم دواییانەدا دووانیان گەڕاونەتەوە و لە هەوڵەکانیان بۆ چارەسەرکردنی گرفتەکە و زیادکردنی توانای بەرهەم بەردەوامن، "ئێستا لە تۆڕی تورکیا بە تێکڕا ١٠٠ - ١٢٠ مێگاوات کارەبا وەردەگرین. هەوڵەکانمان بەردەوامن بۆئەوەی ١٠٠ مێگاواتی دیکە بۆ ئەم بڕە زیاد بکەین".  کەمال محەممەد، وەزیری کارەبا باسی لەوە کردووە، یەکێک لە هۆکارەکانی کەمبوونەوەی کارەبا کۆمپانیای ماسە کە پێنج یەکەی بەرهەمهێنانی لە تۆڕی کارەبا دەرکردووە.  گوتەبێژی وەزارەتی کارەبایش دەڵێت "ئەنجوومەنی وەزیران رەزامەندیی داوە بڕە پارەیەک بۆ ئەو یەکانە خەرج بکات کە کاریان وەستاوە تاوەکو چاک بکرێنەوە. ئەو بڕەی داوا کرابوو، ٤٠ ملیۆن دۆلار بوو کە ئێستا بڕێکی خەرج کراوە. ئێستا ئێمە توانای بەرهەمهێنانی کارەبامان ٣٤٠٠ مێگاواتە، لەکاتێکدا خواست ٤٠٠٠ - ٤٥٠٠ مێگاواتی تێپەڕاندووە".  ئەمساڵ بەهۆی کەمبارانی و وشکەساڵییەوە رێژەی ئاو لە بەنداوەکاندا کەمبووەوە و ئەوەش کاریگەریی لەسەر کەمبوونەوەی ئەو کارەبایە هەبووە کە لە هەردوو بەنداوی دووکان و دەربەندیخاندا بەرهەم دەهێندرێت.  ئومێد ئەحمەد رایگەیاند "پار ئەم کاتانە لە بەنداوەکانی دووکان و دەربەندیخان نزیکەی ٣٠٠ - ٣٥٠ مێگاوات کارەبامان هەبووە، بەڵام ئێستا بە هەردووکیانەوە ناگاتە ١٠٠ مێگاوات".  وەزارەتی کارەبا دەڵێت، لە دهۆک توانای بەرهەمهێنانی ١٠٠٠ مێگاوات کارەبایان هەیە، بەڵام بەهۆی نەبوونی سووتەمەنییەوە تەنیا ٨٠ تاوەکو ١٠٠ مێگاوات بەرهەمدەهێنن و تەنیا ١٠ % ی بەکارخراوە، دەشڵێت "بە بوونی سووتەمەنی دەتوانین ١٠٠٠ مێگاوات لە دهۆک و ١٠٠٠ مێگاواتی دیکەشی لە هەولێر و سلێمانی بەرهەم بهێنین".