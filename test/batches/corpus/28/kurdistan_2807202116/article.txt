لە بەرنامەی مژاری رادیۆی رووداو، کە رۆژان ئەبوبەکر پێشکێشی کرد، باس لەو بڕیارەی وەزارەتی کشتوکاڵی حکومەتی هەرێمی کوردستان کرا کە بەشێک لە نەمامگەکانی بۆ ماوەی پێنج ساڵ دەداتە کەرتی تایبەت لەبەر ئەوەی بودجە و کارمەندی پێویستی بۆ خزمەتکردنیان نییە؛ ئەوەیش ناڕەزایەتیی بەشێک لە رێکخراوە ژینگەییەکانی لێکەوتووەتەوە.   مڵكۆ بازیانی، سەرۆكی پارتی سەوزی كوردستان  لە بەرنامەکەدا گوتی "ئێمە پێمان وایە ئەم بڕیارە لە ژینگەپارێزیدا خیانەتێکی نیشتمانییە و مەترسیدارە. ئێمە کۆڵ نادەین تاوەکو حکومەت ناچاردەکەین بەم بڕیارەدا دەچێتەوە".  سەرۆكی پارتی سەوزی كوردستان روونی کردەوە، "مەترسییەکە ئەوەیە ئێستا نەمانگە حکومییەکان نەمامێک بە ٥٠٠ دینار یان ٧٥٠ دینار بە هاووڵاتییەک دەفرۆشن، ئەو کاتە بە بیانووی بازاڕی ئازادەوە کەرتی تایبەت بە ١٠ هەزار دینار دەیفرۆشێت، ئیدی هاووڵاتییەکەیش ناچێت بیکڕێت و نەمام ناچێنێت، یان ئەگەر کۆمپانیایەک ئێمە گوشاری لێ بکەین کە هەزار دار بکڕێت بۆ ئەوەی پشتێنەیەکی سەوزایی لە شوێنێکدا دروست بکات، کە ئەمە لە یاسای پاراستن و چاککردنی ژینگەدا هەیە و دەبێت کۆمپانیاکان ساڵانە ئەو کارە بکەن، کۆمپانیاکە کە لە نەمامگە حکومییەکە هەزار دار دەکڕێت، تێچووەکەی ناگاتە ملیۆنێک دینار، بەڵام ئەگەر ببێتە ١٠ ملیۆن دینار نایکڕێت. ئەو کاتە ژینگە و سرووشت زیان دەکەن، ئیدی کارەساتی ژینگەیی پەیدا دەبێت".  عەبدوڵڵا ئەحمەد، بەڕێوەبەری دارستان و پاوان لە  سلێمانییش دەڵێت "ئەم بڕیارە ئەگەر باش بێت و باش نەبێت، لە دەسەڵاتی ئێمەدا نییە. ئەمە بڕیارێکی وەزارەتی کشتوکاڵە، براوەتە ئەنجوومەنی وەزیران و لەوێش گەڕاوەتەوە. وەکو ئەزموونێک بڕیار دراوە ئەو نەمامگانەی دیاریکراون، بدرێنە کەرتی تایبەت. ئێمە وەکو بەڕێوەبەرایەتیی دارستان و پاوانی سنووری سلێمانی پێنج نەمامگەمان هەیە و بڕیار دراوە دووانیان بدرێنە کەرتی تایبەت".  بەشێک لە رێکخراوە ژینگەییەکان پێیانوایە و بڕیارەکەی حکومەت دەبێتە هۆی ئەوەی نرخی نەمام بۆ هاونیشتمانیان گران ببێت.   مڵكۆ بازیانی ئاماژەی بەوە کرد "ئێمە هەر لە سەرەتاوە دژی بڕیارەکە وەستاوینەتەوە. ئێمە هەمیشە هاوکاریی حکومەت و وەزارەتی کشتوکاڵ و سەرچاوە ئاوییەکان بووین، بەڵام لەمەدا پێمان وایە لە بەرژەوەندیی هاونیشتمانییانی ئێمەدا نییە. پێمان وایە ژینگە سنووردار و بچووک دەکرێتەوە. ئێستا هاووڵاتی لە نەمامگە حکومییەکە ئەگەر بیەوێت نەمام بکڕێت، نەمامێک ئەگەر بە ١٠٠٠ یان ٢٠٠٠ دینار بێت، بەڵام کە درا بە کەرتی تایبەت، دەبێتە بازاڕی ئازاد و بە ئارەزووی خۆی نرخی لەسەر دادەنێت کە رەنگە هاووڵاتی نەتوانێت بیکڕێت".  بە گوتەی بەڕێوەبەری دارستان و پاوان لە  سلێمانییش "تاوەکو ئێستا بۆ وەرگرتنی ئەو نەمامگانە هیچ کەسێک لە کەرتی تایبەت سەردانی نەکردووین. ئەمە هەلی کار بۆ دەرچووانی کۆلێژ و پەیمانگە کشتوکاڵییەکان دەڕەخسێنێت کە دەبێت ١٠٠ % ئەو دەرچووانە تێیاندا کار بکەن یان کارمەندەکانی خۆمان بن".  ساڵانە لە نەمامگەکانی هەرێمی کوردستاندا ژمارەیەکی زۆر نەمام بەرهەم دەهێنرێن کە بەشێکی زۆریان نەمامی ناوخۆیین لە جۆرەکانی توو، بەڕوو و کاژ.  سەرۆكی پارتی سەوزی كوردستان گوتی "نەمامگەی سەرچنار لە ساڵێکدا نزیکەی ملیۆنێک نەمامی بەرهەمهێناوە کە دەتوانێت بەو پارەیە زۆر کارمەند بەڕێوەببات، بەڵام حکومەت پلانی نییە".  بەڕێوەبەری دارستان و پاوان لە  سلێمانی گوتیشی "پێنج ساڵە بەهۆی قەیرانی داراییەوە نەمانتوانیوە بە توانای خۆیان کار بە هەر پێنج نەمامگەکە بکەین. ساڵی ٢٠٢٠ لە مانگی ٩ دا لە ئاگرەکەی گۆیژەدا نزیکەی ١٢ هەزار داری گەورەمان سووتاوە. هەر لە پاییزی پارەوە توانیومانە بە یارمەتیی چوار کۆمپانیای کەرتی تایبەت نزیکەی ١٠٠ هەزار دار لە شاخی گۆیژەدا بڕوێنینەوە. بەڵام هەمیشە مەترسیی لەسەرە، لەبەر ئەوەی کارمەندی پێویستی نییە کە بیپارێزێت و خزمەتی بکات".  رۆژی سێشەممە ٠٧ - ٠٧ - ٢٠٢١ حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی ھەرێمی کوردستان لە کۆنفرانسێکی رۆژنامەوانیدا رایگەیاند، قەیرانەکان و کێشەکانی ٨ - ٩ ساڵی رابردوو و دابیننەکردنی بودجەی پێویست، فەرمانبەر و پاسەوان، ناچاری کردوون ئەو بڕیارە بدەن.  عەبدوڵڵا ئەحمەد، بەڕێوەبەری دارستان و پاوان لە  سلێمانی ئاماژەی بەوە دا کە دوو نەمامگە لە سنووری پارێزگای سلێمانی دەدرێنە کەرتی تایبەت کە ئەو دووانەش خۆیان دیارییان کردوون کە بۆچی ئەو دووانە بدەن، چونکە ئەو دووانەیان تێچووەکەیان زۆرە و بەرهەمیان کەمە.  بەڕێوەبەری دارستان و پاوان لە  سلێمانی روونی کردەوە کە یەکێک لە نەمامگەکان لە چەمچەماڵە لە بانی مەقان کە شوێنەکەی نەگونجاوە و سەرچاوەی ئاوی نییە. جاری وا هەیە لە زستاندا پلەی گەرما هێندە دادەبەزێت کە نەمامەکان لەناودەچن. لە هاوینیشدا پلەی گەرما هێندە بەرز دەبێتەوە کە دیسانەوە لەناودەچن. ئەمساڵ نزیکەی دوو هەزار نەمامی فرۆشتووە کە هیچ نییە. لەوەتەی دروستکراوە، وەکو نەمامگەکانی دیکە سوودمان لێ نەبینیوە. دووەمیشیان ئەوەی دەربەندیخانە کە لە سنووری شارەوانیدایە و لەناو گەڕەک و بازاڕدا کراوە کە نابێت نەمامگە لەو شوێنانەدا بێت. لەوێیش کێشەی ئاو و کارەبا هەیە.