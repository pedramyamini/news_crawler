هێلینی نۆ ساڵان لەو رووداوەدا بە گوللەیەک برینداربوو، ئەو دەڵێت "یەکێک لە چەکدارەکان بە چەکی بێدەنگ تەقەی لێکردین. "   ئەو کچە نۆ ساڵانە زیاتر باسی ساتەوەختی رووداوەکەی کردووە و دەڵێت، کەسەکە "سەیری کرد پیاو لە ماڵ نییە، چوو دەمانچەکەی هێنا و هاتەوە، دایکم بینیتی، هاواری کرد، وایزانی بۆ هەموو ماڵەکان هاتووە، بەڵام کاتێک زانی تەنیا بۆ ماڵ ئێمەیە، دەرگەکەی داخست، لەژێر دەرگەکەوە فیشەکی لەپێی دایکمدا، دایکم بە ئێمەی گوت، خۆتان بشارنەوە، من خۆم نەشاردەوە، فیشەکێ لە منیدا، دواتر فیشەکێ دیکەی لە دایکمدا، ئیدی دایکم ماندووبوو و کەوت، هاتە سەری، دوو سێ فیشەکی دیکەی لێیدا و رایکرد. "  عەمید کاوە بەڕێوەبەری پێشووی هەواڵگریی کەرکووکە و برای محەممەد شەمسەدینە، ساڵی رابردوو لە دوو بۆسەدا پێنج چەکداری پشتوێنڕێژکراوی داعشیان کوشت، لە یەکێک لە چالاکییەکاندا ماڵی محەممەدی برای بەکارهێنابوو. ئەو دەڵێت "تەقەکردن لە هاوژین و منداڵەکانی براکەی، پەیوەندی بە تۆڵەی ئەو گرووپانەوە هەیە کە چەکدارەکانیان کەوتبوونە بۆسەیانەوە و کوژران. "  عەمید کاوە بە رووداوی گوت، "زانیاریی ١٠٠ % م هەیە بەدوای براکەمەوەبوون تا لە ماڵەوە بیکوژن، ئیدی لە خێزانەکەیاندا، ئێمە دەزانین تیرۆریستی ئەمدیوی دوبزە، لەنێو کەرکووک شانەی نووستوویان زۆرە. "  محەممەد شەمسەدین کە پاڵەوانی یاریی هێزی لەشە و هۆڵی لەشجوانی هەیە لە کەرکووک، دوای گیانلەدەستدانی هاوژینەکەی چوار کچ و دوو کوڕی بۆ جێماوە، ئەو داوای دۆزینەوەی بکوژەکە دەکات لە دەزگا ئەمنییەکانی کەرکووک.  میدیا فەیزووڵڵا لەدایکبووی ساڵی ١٩٧٩ یە و لە یاریی هێزی لەشی ژنان خاوەنی حەوت مەدالیایە لە پاڵەوانێتییە ئاسیاوییەکاندا و لە ئاستی عێراق و کوردستانیش هەشت مەدالیای بردووەتەوە.