رەمک رەمەزان، قایمقامی قەزای چەمچەماڵ بە تۆڕی میدیایی رووداوی راگەیاند: "ئێستا ژمارەیەک لە شاڕێگەکانی قەزای چەمچەماڵ کە رێگەی بەستنەوەی قەزاکە و پارێزگاکانی کەرکووک و سلێمانی و ئیدارەی گەرمیانن بە یەکدییەوە قیرتاودەکرێن و بەشێکیشیان کە زۆر تێکچووبوون نۆژەن دەکرێنەوە".  رەمک رەمەزان گوتیشی: "رێگەی تەکییە - تەوەکوڵ - ئاغجەلەر کە درێژییەکەی ١٢ کیلۆمەترە و رێگەکانی کانی شەیتان - ئاغجەلەر لە لایەن حکومەتی هەرێمی کوردستانەوە بڕی ٣ ملیار دیناریان بۆ تەرخانکراوە؛ رێگەی قەرەهەنجیر - بانی مەقانیش کە درێژییەکەی سێ کیلۆمەتر دەبێت، بڕی ٢٠٠ ملیۆن دیناری لەلایەن حکومەتی عێراقەوە بۆ تەرخانکراوە".  رەمک رەمەزان گوتیشی: "تەواوکردنی ئەو رێگەیانە کەمی ماوە و لەماوەی چەند رۆژی داهاتوودا کارەکە تەواو دەبێت و ئەوەش کاریگەریی راستەوخۆی لەسەر کاری بازرگانی و هاتووچۆی هاونیشتیمانیان و خەڵک دەبێت کە بەو رێگەیانەدا تێدەپەڕن".  قایمقامی قەزای چەمچەماڵ باسی لەوەشکرد کە لەدوای باشتربوونەوەی دۆخی دارایی هەرێمی کوردستان، ژمارەیەک پڕۆژەی قیرتاوکردنیان لە قەزاکە جێبەجێکردوون، لەوانە قیرکردنی گەڕەکی راپەڕین و دووسایدی تەنیشتی فەرمانگەی کارەبا تاوەکو دەگاتە نێو بازاڕ و رێگەی ناو شوان کە ١ ملیۆن و ٧٥٠ هەزار دۆلاری تێچووە؛ هەروەها قیرتاوکردنی چەند گەڕەکێکی شارۆچکەی شۆڕش و قادرکەرەم بەبڕی ٥ ملیۆن دۆلار، لەگەڵ قیرتاوکردنی ژمارەیەک لە رێگەکانی ئاغجەلەر و کانی شەیتان و تەوەکەل و ئاغجەلەر و گۆپتەپە و قەرەناو؛ هەروەها رێگەی نێوان کەرکووک و قەرەهەنجیر بۆ بانی مەقان".  قەزای چەمچەماڵ یەکێکە لە قەزاکانی سەر بە پارێزگای سلێمانی و نزیکەی ٧٠ کیلۆمەتر لێیەوە دوورە، زیاتر لە ٢٠٠ هەزار کەس ژمارەی دانیشتوانەکەیەتی، قەزاکە رێگەی بەستنەوەی پارێزگاکانی سلێمانی - هەولێر - ئیدارەی گەرمیان بە کەرکووک و ناوچەکانی عێراقە.