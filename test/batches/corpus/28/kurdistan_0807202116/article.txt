بەرزان محەممەد، جێگری سەرۆکی ئەنجوومەنی پارێزگای سلێمانی  بە تۆڕی میدیایی (رووداو)ی گوت: "لە نووسینگەی سەرۆککۆمارەوە نووسراوێکمان بۆ هاتووە، کە تائێستا هەڵەبجە وەکو پاریزگا مامەڵەی لەگەڵدا ناکرێت، بەو پێیەش پێشتر هەڵەبجە قەزایەک بووە سەر بە پارێزگای سلێمانی، بۆیە بۆ بە پارێزگابوونی رەزامەندی ئەنجوومەنی پارێزگای سلێمانی زۆر پێویست بوو، ئەمڕۆ دەنگمان بۆ بە پارێزگابوونی دا، کاتی خۆی حکومەتی هەرێمی کوردستان ئەو رێککارەی نەگرتەبەر، بۆیە بڕیارەکە ناتەواو بوو".  سەبارەت بە رێکارەکانی دواتری بە پارێزگابوونی هەڵەبجە، بەرزان محەممەد گوتی: "هەنگاوی دواتر ئەوەیە نووسراو بۆ حکومەت و ئەنجوومەنی نوێنەران و سەرۆکایەتی کۆماری عێراق دەکەین و داوا دەکەین لەرێگەی وەزارەتی پلاندانانەوە هەرچی پێویستە بۆ دروستکردنی بەڕێوەبەرایەتییەکانی و کارەکانی دیکەی بکات".   بەرزان محەممەد گوتی شەش ساڵە بڕیاری بەپارێزگابوونی هەڵەبجە لەلایەن هەرێمی کوردستانەوە دەرچووە و هیچی ئەوتۆ نەکراوە، بەشێک لە بەڕێوەبەرایەتییەکانی بەوەکالەت بەڕێوەدەبرێن، کە ماوەکەی بۆ شەش مانگە و بەسەردەچێت.  کۆبۆنی خۆراک و نووسینگەی کۆمیسیۆنی هەڵبژاردنەکان و بەڕێوەبەرایەتیی هاتووچۆی خۆی نییە، بۆیە بەلای ئەوەوە هەڵەبجە هیچ سیفەتێکی پارێزگای تێدا نییە.  پەرلەمانی کوردستان لە ساڵی ٢٠١٥ی یاسای ئیدارەی پارێزگای هەڵەبجەی لە هەرێمی کوردستان دەرکرد. لە ٢٥ی دیسەمبەری ٢٠١٣، نێچیرڤان بارزانی، سەرۆکی حکومەتی هەرێمی کوردستان پڕۆژە یاسای بە پارێزگابوونی هەڵەبجەی پێشکەش بە حکومەتی عێراق کرد.  هەڵەبجە لە ساڵی ١٨٨٩ کراوەتە قەزا، دوای نه‌جه‌ف به دووه‌م قه‌زا له عێراق داده‌نرێت، دوای بڕیاری بەپارێزگاکردنی لەلایەن پەرلەمان و حکومەتی هەرێمی کوردستانەوە، هێشتا پارێزگاکە نەبووەتە پارێزگایەکی تەواو و دانپێدانراو لەلایەن حکومەتی عێراقەوە.  جێگری سەرۆکی ئەنجوومەنی پارێزگای سلێمانی گوتی پەنابردن بۆ هەنگاوە و تەواوکردنی کارەکانی بەپارێزگابوونی هەڵەبجە لە حکومەتی ناوەندەوە، بەهۆی ئەوە بوو کە "بێ ئومیدبووین لە حکومەتی هەرێمی کوردستان، بەداخەوە هەڵەبجە هەر بێ نازبووە و لە بەپارێزگابوونیشدا بێ نازە".