سەرچاوەیەک لە سکرتارییەتی ئەنجوومەنی سەرکردایەتیی یەکێتیی نیشتمانیی کوردستان بە تۆڕی میدیایی رووداوی راگەیاند، سکرتاریەتی ئەنجوومەنی سەرکردایەتیی یەکێتی بە نامەی فەرمی داوایان لە هاوسەرۆکان کردووە کۆبوونەوەی ئەنجوومەنی سەرکردایەتی بکرێت "چونکە بەپێی پەیڕەو ئەنجوومەنەکە دەبێت دوو مانگ جارێک کۆببێتەوە، ماوەی ئەو دوو مانگەش بەسەرچووە.''  دەبووایە بەر لە جەژنی قوربان ٢٠ - ٧ - ٢٠٢١، ئەنجوومەنی سەرکردایەتیی یەکێتی کۆببێتەوە، بەڵام بەهۆی جەژن کۆبوونەوەکە دواخرابوو. ئەو سەرچاوەیە کە قسەی بۆ رووداو کردووە دەڵێت: "لەوانەیە لەم هەفتەیەدا کۆبوونەوەکە بکرێت. "  داواکارییەکەی سکرتارییەتی ئەنجوومەنی سەرکردایەتیی یەکێتی لە کاتێکدایە، مەکتەبی سیاسیی یەکێتی لە ١٥/٠٧/٢٠٢١ کۆبووەوە و لە کۆبوونەوەکەدا بڕیاردرا، تاوەکو هەموارکردنەوەی پەیڕەوی نێوخۆی یەکێتی هەموو دەسەڵاتەکانی لاهوور شێخ جەنگی، وەک هاوسەرۆک بدرێنە بافڵ تاڵەبانی.  ئەندامێکی ئەنجوومەنی سەرکردایەتیی یەکێتیش بە رووداوی رایگەیاند، ئەنجوومەنی سەرکردایەتی مافی هەموارکردنەوەی پەیڕەوی نێوخۆی هەیە، بڕیاریش بووە کۆبوونەوەی ئەنجوومەنی سەرکردایەتی لە دوای جەژن بکرێت و یەکێک لە مژارەکانی کۆبوونەوەکەش بڕیاردان بوو لەبارەی پێداچوونەوە بە پەیڕەوی نێوخۆی حیزبەکە.   رۆژی ٠٨ - ٠٧ - ٢٠٢١ سەرەتای ناکۆکییەکانی نێو یەکێتی دەرکەوتن و بەرپرسی هەردوو دەزگای زانیاری و دژەتیرۆر گۆڕدران، دوای دوو کۆبوونەوەش لەنێوان بافڵ تاڵەبانی و لاهوور شێخ جەنگی، هیچ رێککەوتنێک نەکران. لاهوور شێخ جەنگی، هاوسەرۆکی یەکێتیی نیشتیمانیی کوردستان لە پەیامێکیدا رووداوەکانی ٨ی تەمموزی ٢٠٢١ی بە "پیلانگێڕی" ناوبرد و دانیشی بەوەدا نا کە دەسەڵاتەکانی بۆ بافڵ تاڵەبانی گواستووەتەوە.