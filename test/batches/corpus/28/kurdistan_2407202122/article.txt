لەبارەی ئاڵوگۆڕی بازرگانی و گەشتیاری لەنێوان هەرێمی کوردستان و کۆماری ئیسلامیی ئێران، ئەمڕۆ ٢٤ - ٧ - ٢٠٢١، مەسعود باتێلی، بەڕێوەبەری دەروازەی سنووریی حاجی ئۆمەران بە تۆڕی میدیایی رووداوی راگەیاند، "ئێمە کاتی خۆی رێککەوتنێکمان لەگەڵ ئێران کردووە بۆئەوەی تەنیا یەکەم رۆژی جەژن ئاڵوگۆڕی بازرگانی بوەستێت. "  مەسعود باتێلی ئەوەشی گوت، "جگە لە رۆژی یەکەمی جەژن، رۆژانی دیکە ئاڵوگۆڕی بازرگانیی بەردەوامیی هەبووە. ئێستاش بازرگانی بەردەوامە و هیچ گرفتێکی نییە. "  لەبارەی هاتووچۆی گەشتیاریش، مەسعود باتێلی گوتی، "بە گشتی هاتووچۆی گەشتیاری داخراوە؛ بەپێی رێنماییەکان، ئێران لەبەر کۆرۆنا هاتووچۆی گەشتیاری نەهێشتووە، بەڵام بۆ حاڵەتی تایبەت رێگە بە هەندێک کەس دەدرێت، لەوانە قوتابیان، کەسانی نەخۆش، بازرگانەکان و دیپلۆماتکارەکان. "  بەڕێوەبەری دەروازەی سنووریی حاجی ئۆمەران ئاماژەی بەوەشکرد، ئێران لە هەردوولاوە رێگە بە گەشتیار نادات هاتووچۆ بکەن و راشیگەیاند، "ئێمە وەک هەرێمی کوردستان هیچ رێگرییەکمان نییە، چ بۆ چوون بۆ ئێران و چ لە ئێرانەوە بۆ هەرێمی کورستان. "  هاوکات لیوا مەریوان شێخ کەمال، سەرپەرشتیاری دەروازەی نێودەوڵەتی باشماخ بە رووداوی گوت، "لەلایەن کۆماری ئیسلامی ئێرانەوە رێگە بە هاتووچۆ نادرێت، ئەگەر نا هەرکەس بێتە هەرێمی کوردستانەوە ئێمە لاریمان نییە. "  مەریوان شێخ کەمال ئاماژەی بەوەشکرد، "هەرکەسێک ئێران رێگەی بدات بێتە هەرێمی کوردستانەوە لای ئێمە بە فەرمانی وەزیری ناوخۆ و لیژنەی بەرەنگاربوونەوەی کۆرۆنا دەبێت پشکنینی کۆرۆنا بکات، ئەوکات رێگە دەدرێت بێتە هەرێمی کوردستانەوە. "