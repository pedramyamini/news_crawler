شانەی راگەیاندنی ئەمنیی عێراق، ئەمڕۆ شەممە، لە راگەیێندراوێکدا رایگەیاند، "ئاژانسی هەواڵگری و لێکۆڵینەوەی فیدراڵی بەردەوامە لە هەوڵەکانی بۆ کۆکردنەوەی زانیاری لەبارەی شانە نووستووەکان و ئۆپەراسیۆنی دەستپێشخەری؛ بۆیە مەفرەزەکانی ئاژانسەکە لە پارێزگای کەرکووک توانییان حەوت داواکراو بەپێی ماددەی ٤ ـی یاسای بەرەنگاربوونەوەی تیرۆر دەستگیر بکەن. "  شانەی راگەیاندنی ئەمنی ئاماژەی بەوەشکردووە، "دەستگیرکراوەکان لە لێکۆڵینەوەکاندا دانیان بەوەدا نا کە بەیعەتیان بە داعش داوە و پاڵپشتی لۆجستییان بۆ ئەندامانی داعشی تیرۆریست دابین دەکرد؛ بۆیە رێکاری یاسایی بەرامبەریان گیرایەبەر. "  ئەوە لە کاتێکدایە شەوی رابردوو چەند چەکدارێک هێرشیان کردەسەر پرسەیەک لە شارەدێی یەسریب لە باشووری پارێزگای سەلاحەددین لە باکووری عێراق و هێرشەکە ژمارەیەک کوژراو و برینداری لێکەوتەوە.  سەبارەت بەو هێرشە؛ جەمال عەگاب، گوتەبێژی شانەی قەیران لە پارێزگای سەلاحەددین، شەوی رابردوو بە تۆڕی میدیایی رووداوی راگەیاند: "تیرۆریستانی داعش ئێوارەی ئەمڕۆ بە چەک هێرشیان کردە سەر پرسەیەک لە شارەدێی یەسریب لە شارۆچکەی بەلەد لە باشووری سەلاحەددین، دواتر هێزێکی ئەمنی گەیشتە شوێنی رووداوەکە بۆ گەڕان بەدوای چەکدارە هێرشکارەکانی داعش، بەڵام لەو کاتەدا نیشانشکێنەکانی داعش هێرشیان کردە سەر هێزە ئەمنییەکە؛ بۆیە بە تێکڕا لە هەردوو هێرشەکەدا سێ کەس شەهیدبوون و حەوت کەسی دیکەش برینداربوون؛ کە زۆربەیان کارمەندی فەوجی پۆلیسی ئامادەن لە سەلاحەددین. "  لەلایەکی دیکەوە سەرچاوەیەک لە پۆلیسی سەلاحەددین بە تۆڕی میدیایی رووداوی راگەیاند، سێ چەکداری داعش لە شارۆچکەی یەسریب پرسەی کەسێکیان کردە ئامانج کە برازای ئەندامێکی دادگەی تەمیزی فیدراڵییە و دوو رۆژ لەمەوپێش خنکا بوو؛ هێزە ئەمنییەکان گەیشتنە شوێنی رووداوەکە و دەستیان بە لێکۆڵینەوە کرد، بەپێی ئامارە سەرەتاییەکانیش ١٥ کەس کوژراون و ٨ ـی دیکەش بریندارن.