میدیاکانی ئێران چوارشەممەی هەفتەی رابردوو رایانگەیاند، پرۆژەیاسای پارێزگاریکردن لە ئینتەرنێت لە پەرلەمان پەسندکراوە. کاکڵەی پرۆژەیاساکە، سنووردارکردنی ئینتەرنێت و فیلتەرکردنی ئەو ئەپ و ماڵپەڕانەیە کە بە مەرجەکانی ئێران رازی نین؛ بڕیارێک کە ناڕەزایەتیی زۆری لێکەوتەوە.  مسەدیق کورد هاونیشتمانییەکی رۆژهەڵاتی کوردستانە و فرۆشیاری کەلوپەلی نێوماڵە؛ زۆربەی کاروبارەکانی کڕین و فرۆشتن بە ئۆنلاین دەکات. ئەو دەڵێت، ئەگەر پرۆژەیاساکەی پەرلەمانی ئێران بکەوێتە واری جێبەجێکردن، زیانی زۆر بەو و هاوشێوەکانی دەگات.  دوای زیاتربوونی ناڕەزایەتییەکان، سەرۆکایەتیی پەرلەمانی ئێران رایگەیاند، ئەو پرۆژەیاسایە نەبووەتە یاسا و تەنیا پێشنووسەکەی پەسندکراوە. ئەو پەرلەمانتارانەش کە دەنگیان پێیداوە دەڵێن، فیلتەرکردنی تۆڕە کۆمەڵایەتییەکان پێشتر تاقیکراوەتەوە و سەری نەگرتووە.  سەلمان زاکر، نوێنەری ورمێ لە پەرلەمانی ئێران رایگەیاند "بە هیچ شێوەیەک باسی ئەوە نییە کە ئینستاگرام، واتساپ و تێلیگرام دابخەن. مەگەر دەکرێت دابخرێن؟ جارێک ویستیان تێلیگرام دابخەن، ئایا داخرا؟ نا. ئەوەش کە پەسندکرا رەشنووس بوو، پرۆژەیاسا نەبوو کە بخرێتە واری جێبەجێکردن. رەشنووسەکەش کێشەی زۆری هەبوو. هەر لەبەر ئەوە بوو کە رەتمانکردەوە یاساکە بکرێتە هەمیشەیی، بەڵکو گوتمان دەبێت بەشێوەی تاقیکردنەوە بێت. ئێمە ناتوانین ئەو هەمووە پەیوەندییە تێکبدەین کە لەنێوان نێوخۆ و دەرەوەدا هەیە".  بەپێی راپۆرتی ناوەندی راپرسیی ئیسپای ئێران، لەنێو کەسانی سەرووی ١٨ ساڵ، ٧١ % ی دانیشتووانی ئێران واتسئاپ، ٥٣ % ئینستاگرام و ٤٠ % تێلیگرام بەکاردەهێنن. رێژەی بەکارهێنانی قەرەباڵخترین ئەپی نێوخۆیی ئێران، تەنیا ٥ % ـە.