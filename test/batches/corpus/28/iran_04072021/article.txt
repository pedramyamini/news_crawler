وەک هەمیشە گەنجانی خۆبەخشی ئەنجوومەنی سەوزی چیا لەنێو ئاگردان بۆ کۆنترۆڵکردنی ئاگرەکە، هەوڵێکی بێوچان و بێ ماندووبوون بۆ رێگریی لە زیاتربوونی ئاگرەکە و تەشەنەکردنی. ئەوان بە کەرەستەیەکی کەم و لەو گەرما زۆرەی کەشوهەوا و ئاگر، گیانی خۆیان خستووەتەسەردەست بۆ ئەوەی ژینگەی شارەکەیان لە فەوتان بپارێزن.  دارستانەکانی دەرەوەران، دۆڵەبێ و کۆڵیتی حاجی عەبدوڵڵا نزیکەی هەفتەیەکە دەسووتێن، دواجار رۆژی رابردوو هێلیکۆپتەر بۆ کوژاندنەوەی ئاگرەکە بەکارهێندرا و توانرا بەشێکی کۆنترۆڵ بکرێت.  دارستانەکانی رۆژئاوای ئێران زیاتر لە مەریوان و بانەن و لەدوای باکووری ئێران گرنگترین دارستانەکانی ئەو وڵاتەن. ژمارەی دانیشتووانی مەریوان زیاتر لە ١٥٠ هەزار کەسە و دەکەوێتە سنووری نێوان رۆژهەڵاتی کوردستان و هەرێمی کوردستان. هاوسنوورە لەگەڵ پێنجوێن و بەهۆی بوونی دەروازەی نێودەوڵەتیی باشماخ و هەروەها دەریاچەی زرێبار و چیا و دۆڵ و دارستانەکانی، ناوبانگی لە ئێران هەیە و لە شارە گرنگەکانی گەشتیاریی و ئابووریی رۆژهەڵاتی کوردستانە.  بەپێی راپۆرتی ئەنجوومەنی سەوزی چیا، ئەمساڵ ١٢٠ ئاگرکەوتنەوە لە دارستانەکانی مەریوان کەوتوونەتەوە، بەڵام دامودەزگا پەیوەندیدارەکان هەوڵیان بۆ کوژاندنەوەی ئاگرەکان نەداوە. عیرفان حوسێنی، ئەندامی بەڕێوەبەری ئەنجوومەنی سەوزی چیا دەڵێت: تەنیا لە گوندی دۆڵەبی نزیکەی ٢ هەزار دار سووتاون کە تەمەنیان لەنێوان ٤٠٠ بۆ ٥٠٠ ساڵ بووە.