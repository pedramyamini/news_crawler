میدیاکانی نزیک لە هەدەپە رایانگەیاند، هێزەکانی ئاسایشی پارێزگای مووش لە باکووری کوردستان، بەیانیی ئەمڕۆ هەڵیانکوتایە سەر ماڵی بەلما نێرگز، هاوسەرۆکی لقی رێکخستنەکانی مووش - ی هەدەپە و دەستگیریان کرد و ماڵەکەشیان پشکنی.  بەلما نێرگز دوای دەستگیرکردنی، پشکنینی پزیشکیی بۆ کرا و لە هۆبەی بەرەنگاربوونەوەی تیرۆری ئاسایشی مووش لێکۆڵینەوەی لەگەڵدا کرا. دواتر بە فەرمانی دادوەر بڕیاری چوار رۆژ راگرتنی بۆ دەرکرا و رەوانەی گرتووخانە کرا.  میدیاکانی نزیک لە هەدەپە بڵاویانکردەوە، هۆکاری دەستگیرکردنی بەلما نێرگز نەزانراوە، بەڵام بەشێک لە میدیاکانی تورکیا ئاماژە بەوە دەکەن، بەهۆی ئەندامبوون و پڕوپاگەندەکردن بۆ پارتی کرێکارانی کوردستان - پەکەکە، بڕیاری دەستگیرکردن و بەندکردنی بۆ دەرکراوە.