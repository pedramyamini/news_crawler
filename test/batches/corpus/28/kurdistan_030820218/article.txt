شێرکۆ عەلی، دانیشتووی گوندی ئەسحابەلەکی سەر بە شارۆچکەی شەمامک بە رادیۆی رووداوی راگەیاند، "بەهۆی خراپیی کارەباوە ژیانیان لەو گوندە نەماوە، چونکە لە ١٢: ٠٠ ـی نیوەڕۆوە کارەبایان دەبڕێت و تا ١٢: ٠٠ی شەو هیچ کارەبایەکیان نییە، چونکە موەلیدەی ئەهلییش لە گوندەکەیان نییە. "  لەو بارەوە باوەڕ عەلی، بەڕێوەبەری ناحیەی شەمامک بە رادیۆی رووداوی گوت، "راستە ئەو گوندە کێشەی کارەبایان هەیە، بەڵام پێشتر لەسەر داوای خۆیان ئێمە خشتەکەمان وا لێکردووە، چونکە ئەوان گوتیان بۆ گوندەکان و جووتیاران باشترە کارەبا بەسەر یەکەوە هەبێت، نەوەکو بە شێوەی پچڕ پچڕ بدرێت، بەڵام ئێستا بەهۆی گەرماوە کێشەیان بۆ دروستبووە و پەشیمان بوونەتەوە. لەبەر ئەوەی موەلیدەی ئەهلییش لەو گوندە نییە، زیاتر بێکارەبایی کاریگەریی لەسەریان هەیە، بەڵام ئێمە بڕیارمان داوە خشتەکەیان وەک خۆی لێبکەینەوە، واتە شەش کاژێر کارەبا دەبێت و سێ کاژێر نابێت. "  بەڕێوەبەری ناحیەی شەمامک ئاماژەی بەوە دا، داوایان لە زۆر کەس کردووە موەلیدەی ئەهلی لەو گوندە دابنێن، بەڵام کەس ئامادە نییە بۆ ٦٠ ماڵ موەلیدە دابنێت. لە گوندەکانیش خەڵک سێ ئەمپێر زیاتر راناکێشن، هەندێکیشیان هەر کارەبای موەلیدەیان ناوێت، ئەمەش وادەکات هیچ کەس ئامادە نەبێت موەلیدە لەو گوندە دابنێت.  ئەندازیار حوسێن حەمەد، بەڕێوەبەری گشتیی کارەبای هەولێر بە رادیۆی رووداوی راگەیاند: "دانیشتووانی ئەو گوندە پێشتر خۆیان داوای ئەو خشتەیەی کارەبایان کردووە کە ئێستا هەیانە، بەڵام پەشیمان بوونەتەوە. ئێمە لە سبەی چوارشەممەوە خشتەکەیان بۆ دەگۆڕین و وەک ئەوەی ئەوان دەیانەوێت وای لێدەکەینەوە. "