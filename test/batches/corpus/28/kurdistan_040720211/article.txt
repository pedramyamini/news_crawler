ئەمڕۆ یەکشەممە ٤ی تەممووزی ٢٠٢١ کاژێر ٦: ٣٠ خولەک کرێکارێک لەکاتی کارکردن لەسەر رێگەی کەلار سلێمانی گیانی لەدەستدا.  عەلی جەمال قەدوری گوتەبێژی پۆلیسی گەرمیان بە تۆڕی میدیایی رووداوی راگەیاند: "گەنجەکە ناوی دانا عومەرە و تەمەنی ٣٨ ساڵە و خەڵکی شارۆچکەی دەربەندیخانە، دانا کرێکار بووە لە کۆمپانیای بێشکان کە کاریان قیرتاوکردن و تەواوکردنی رێگەی کەلار بۆ سلێمانییە و رووداوەکەش لەنزیک گوندی سەید مەحموود لە ناحیەی باوەنورە روویداوە".  عەلی جەمال قەدوری باسی لەوەشکرد: "ئەو کرێکارە لەکاتی کارکردندا شۆفێری رۆڵەکە بە هەڵە کردوویەتی بە ژێرەوە و بێئاگا بووە و هەر لە شوێنی رووداوەکە دەستبەجێ گیانی لەدەستداوە".  گوتەبێژی پۆلیسی گەرمیان گوتیشی: "بە گوتەی شۆفێر و شایەتحاڵەکان کرێکارەکە بەمەبەستی پشوودان لەژێر سێبەری رۆڵەکە پاڵکەوتووە و شۆفێرەکەش کرێکارەکەی کردووتە ژێرەوە".  پۆلیسی گەرمیان باسی لەوەشکرد: "ئێستا شۆفێری ئۆتۆمبێلەکە بە بڕیاری دادوەر و بەپێی ماددەی ٢٤ی هاتووچۆ بەندکراوە".