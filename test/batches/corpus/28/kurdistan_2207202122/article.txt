وەک لە راگەیێندراوەکەی هەپەگەدا هاتووە، کاژێر ٠٢: ٣٠ بەرەبەیانی ئەمڕۆ پێنجشەممە ٢٢ی تەممووز، گەریلاکان لە دووقۆڵەوە هێرشیان کردووەتە سەر سەربازانی سوپای تورکیا لە ناوچەی مەتین لە سنووری ئامێدی و لە ئەنجامدا سێ سەرباز کوژراون و سەربازێکی دیکەش برینداربووە.   لە راگەیێندراوەکەدا هاتووە، سوپای تورکیا رۆژی ٢١ی تەممووز، توونێلەکانی گەریلای لە چەند ناوچەیەکی ئاڤاشین لە سنووری زاخۆ و بەرزاییەکانی کانی ماسێ لە سنووری ئامێدی بە هێلیکۆپتەر بۆردوومانکرد.   ماوەی پێنج رۆژە سوپای تورکیا لەبارەی ئۆپەراسیۆنەکانی لەنێو هەرێمی کوردستان هیچ راگەیێندراوێکی بڵاونەکردووەتەوە.   رۆژی ١٧ی تەممووزی ٢٠٢١، وەزارەتی بەرگریی تورکیا گیانلەدەستدانی دوو گەریلای لە ناوچەی گارە راگەیاند.   بەگوێرەی ئامارەکانی هەپەگە، لە کۆتایی نیسانەوە کە تورکیا ئۆپەراسیۆنی ناسراو بە "چڕنووکی هەورەبرووسکە"ی دەستپێکردووە، نزیکەی ٤٠٠ سەرباز کوژران، ٥٤ گەریلا گیانیان لەدەستداوە. وەزارەتی بەرگریی تورکیاش دەڵێت، لەو کاتەوە زیاتر لە ٣٠٠ گەریلا گیانیان لەدەستداوە و ١٦ سەربازیش کوژراون.