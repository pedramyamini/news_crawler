وەزارەتی شارەوانی و گەشتوگوزاری حکومەتی هەرێمی کوردستان راگەیێندراوێکی لەبارەی کێشەی کەمئاوی بڵاوکردەوە و رایگەیاند، بەهۆی بەرزبوونەوەی پلەكانی گەرما، خواست لەسەر ئاو زیاد دەكات، بەتایبەتی بەهۆی فێنككەرەوە، چالاكییە هەمەجۆرەكانی ناو ماڵ، ئاودانی باخچەكان، شۆردنی پێش دەرگە، كۆڵان، ئۆتۆمبێل و دەیان جۆری دیكەی بەكارهێنان و بەفیڕۆدانی ئاو، هەروەها بەهۆی بەرزبوونەوەی پلەكانی گەرما، كاژێرەكانی كارەبا كەمدەبنەوە كە بەشێوەی پچڕپچڕ دەبێت، بۆیە ئەمانە گرفتی كەمئاوی دروست دەكەن.  لەبارەی گرفتەکانی ناوشاری هەولێرەوە دەڵێت: "سێ پرۆژەی ئاوی هەیە كە كارەبای بەردەوامیان بۆ دابینكراوە، بەڵام لەگەڵ ئەوەشدا ١١٩٠ بیری ئاو هەن، نزیكەی ٣٠ % یان دوو كارەبایان هەیە و نزیكەی ١٠٠ بیریشیان كارەبای مۆلیدە و نیشتمانییان هەیە و زیاتر لە ٦٠٠ بیریشیان تەنیا یەك كارەبایان هەیە، كێشەكان زیاتر لەو بیرانەن كە یەك كارەبایان هەیە، چونكە بەشێوەی پچڕپچڕ كارەبایان بۆ دێتەوە و ئەمەش وادەكات ئاوی پێویست نەگاتە هەموو ماڵەكان".  كاتێك تۆڕەكانی ئاو پڕ دەبن بەهۆی پچڕانی كارەباوە، دووبارە بەتاڵ دەبنەوە و ئاو ناگاتە ماڵەكان، بەتایبەتی ئەو ماڵانەی دوور لە سەرچاوەكەن زیاتر گرفتیان بۆ دروست دەبێت. وەزارەتی شارەوانی لەوبارەوە دەڵێت: "بۆ ئەو مەبەستە زیاتر لە ١٠٠٠ مۆلیدەمان لە سەرتاسەری كوردستاندا لەسەر بیرەكانی ئاو داناوە تاوەکو گرفتی كەمئاوی دروستنەبێت".  وەزارەتی شارەوانی، بەشێکی بەرپرسیارێتییەکە دەخاتە سەر شانی هاونیشتمانییان و ئاماژە بەوە دەکات، لەگەڵ ئەوەی حكومەتی هەرێمی كوردستان بەرپرسیارە لە دابینكردنی ئاوی خواردنەوە، بەڵام ئەو بەرپرسیارێتییە بەشێكی دەكەوێتە ئەستۆی هاووڵاتییانیش، چونكە لایەنی دووەم (هاووڵاتییان) كە خزمەتگوزاریی ئاو وەردەگرن، بەوە بەرپرسیارێتی هاوبەشیان لەگەڵ حكومەتدا دەبێت، بۆیە پێویستە هاوبەشانی ئاو، لەپێناو رێگریكردن لە گرفتی كەمئاوی و هاوكاریكردنی حكومەت، پێوەری ئاو و تەوافەی ناو تەنكی ببەستن، لەگەڵ رێكخستنەوەی ئەو بڕە ئاوەی دەدرێتە باخچەكان، نابێت بە هەدەر بدرێت، كە زۆربەی شوێنەكان سۆندەی ئاو لەناو باخچەكان بە كراوەیی جێدەهێڵن، ئەمەش دەبێتە هۆی بەفیرۆدانی ئاوێكی زۆر و كاریگەریی لەسەر ماڵەكانی دیكە دەبێت.  وەزارەتی شارەوانی داوا لە دایكان و باوكان دەکات منداڵەكانیان هۆشیار بكەنەوە كە ئاو بەفیڕۆ نەدەن، هەروەها هاوبەشانی ئاو بە هەموو شێوەیەك دووربكەونەوە لە شۆردنی ئۆتۆمبێل بە ئاوی خاوێن، مەگەر لە حاڵەتی زۆر پێویست نەبێت، نابێت كۆڵان و پێش دەرگەكان بشۆردرێن كە بەگوێرەی بەدوادچوونەكانمان زۆرترین ئاو لەو بابەتانە بەفیڕۆ دەچێت و ئەمە بووەتە هۆی دابەزینی ئاستی ئاو و دروستكردنی گرفتی كەمئاوی لەو شوێنانە.  دیاردەی وشكەساڵی، كاریگەری گەورەی لەسەر  دابەزینی ئاستی ئاو هەیە و كێشەكانی گەورەتر كردووە بەوەی ئاستی ئاوی ژێر زەوی بەردەوام لە دابەزیندایە. وەزارەتی شارەوانی دەڵێت: "ئەگەر جاران لە دەشتەكان بووە، ئێستا لە ناوچە شاخاوییەكان، كانیاو و كارێزەكان و بیرەكانی ناوچە شاخاوییەكان، هەموویان ئاستی ئاویان دابەزیوە، تەنانەت هەندێك لە كانییەكان وشكبوونە و بەشێكی كارێزەكانیش چاوەكانیان داخراون، بۆیە داوا لە هاووڵاتییان دەكەین بە هەموو شێوەیەك دەست بە ئاوەوە بگرن و زێدەڕۆیی لە بەكارهێنانیدا نەكەن، بۆ ئەوەی بتوانین ئاو بۆ هەموو ماڵەكان دابین بكەین".  لە راگەیێندراوەکەی وەزارەتی شارەوانیدا هاتووە: "ئێمە وەك حكومەت، بە هەموو شێوەیەك هەوڵدەدەین ئاستی دابینكردنی ئاو زیاد بكەین و گرفتەكان چارەسەربكەین، وەك ئاماژەمان پێكرد، زیاد لە پێویستی هاووڵاتییان ئاو بەرهەمهاتووە، بەڵام دیارە رێژەیەكی زۆری ئەو ئاوە لەلایەن هاووڵاتییانەوە بەفیرۆ دەدرێت، بۆیە بەشێكی ئەو ئەرك و بەرپرسیارێتییە کە راستەوخۆ دەكەوێتە سەرشانی هاووڵاتییانیش بەوەی پێویستە ئاو بەفیڕۆ نەدەن و رێز لەو سامانە نیشتمانییە بگرن، چونكە حكومەت زیاد لە پێویستی هەر هاووڵاتییەك ئاوی خواردنەوەی دابینكردووە، بەڵام هاووڵاتییان زێدەڕۆیی لە بەكارهێنانیدا دەكەن".