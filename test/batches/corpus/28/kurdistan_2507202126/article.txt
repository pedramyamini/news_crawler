بەپێی راگەیێندراوێکی وەزارەتی کشتوکاڵ و سەرچاوەکانی ئاو، رۆژی یەکشەممە رێکەوتی ٢٥ - ٠٧ - ٢٠٢١ بە ئامادەبوونی بێگەرد تاڵەبانی، وەزیری کشتوکاڵ و سەرچاوەکانی ئاو، بریکار و ستافێکی باڵای وەزارەت و کۆنسوڵی گشتی، تیمێکی راوێژکاریی هۆڵەندا و لیژنەیەکی هەماهەنگیی حکومەتی هەرێمی کوردستان، لە مەراسیمێکدا یاداشتنامەی لێکتێگەیشتن لەنێوان هەردوولادا واژۆ کرا.  وەکو لە راگەیێندراوەکەدا هاتووە، لێکتێگەیشتننامەکە بە مەبەستی پێشکێشکردنی راوێژکاری و هاوکاری و هەماهەنگیی هۆڵەندایە لە بواری پەرەپێدانی پیشەسازیی کشتوکاڵی و گرنگیدانی زیاتر بە دابینکردنی ئاسایشی خۆراک و رەخساندنی دەرفەتی کار و بازاڕسازی و سوودوەرگرتن لە ئەزموونی وەبەرهێنەرانی پرۆژەکانی پیشەسازیی کشتوکاڵی و ئاشنابوون بە تەکنەلۆژیای پێشکەوتووی بەرهەمهێنان لەڕێگەی تیمێکی راوێژکاری و هونەری.  شاندەکەی هۆڵەندا بۆ ماوەی هەفتەیەک لە شار و شارۆچکەکانی هەرێمی کوردستاندا دەمێننەوە و بە یاوەریی تیمێکی باڵای وەزارەتی کشتوکاڵ و سەرچاوەکانی ئاو کۆبوونەوە و دیدار و "پرۆژەی گرنگ و ستراتیژی" بەسەردەکەنەوە.