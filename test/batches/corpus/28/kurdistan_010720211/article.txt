بەگوێرەی راگەیێندراوێک كه له‌لایه‌ن پارێزگای جۆلەمێرگ بڵاوكراوه‌ته‌وه، لە ئەمڕۆ پێنجشەممە ١ی تەمموزی ٢٠٢١ ەوە تاوەکو ١٥ی تەمموزی داهاتوو، بۆ ماوەی ١٥ رۆژ هەموو جۆرە گردبوونه‌وه، خۆپیشاندان، رێپێوان و مانگرتن، هه‌ڵدانی چادر و چالاكی دیکە قه‌ده‌خەیە.  لە راگەیێندراوەکەدا هاتووە، بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێل نەکردنی ماف و ئازادیى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادىی خەڵك، رێگرتن لە هەر رووداوێكى نەخوازراو، لە هەمان کاتدا بۆ رێگریکردن لە زیاتر بڵاوبوونەوەی پەتای کۆرۆنا، بڕیاری قەدەخەی خۆپیشاندان و گردبوونەوە دراوە.  بەگوێرەی راگەیێنراوەکە، بڕیاری قەدەخەکردنەکە ئەو چالاکییە فەرمییانە ناگرێتەوە، کە لەلایەن پارێزگار و قایمقامەکانەوە مۆڵەتیان پێدەدەرێ.   قەدەخەی خۆپیشاندان و گردبوونەوە لە جۆلەمێرگ دوایینجار لە ١٦ی حوزەیرانی ٢٠٢١ ەوە تاوەکو ٣٠ی حوزەیران درێژکرابووەوە، بەم بڕیارە، قەدەخەکە بۆ ماوەی ١٥ رۆژی دیکە درێژکراوەتەوە.