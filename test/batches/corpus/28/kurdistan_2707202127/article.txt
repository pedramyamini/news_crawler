میرزا محەممەد، هاونیشتیمانیەکی سلێمانییە و کارمەندی بەڕێوەبەرایەتیی پەروەردەیە، بە تۆڕی میدیایی رووداوی گوت: "من خۆم لە ناوەڕاستی مانگی تەممووز قورچکی دووەمی ڤاکسینی کۆرۆنام وەرگرتووە و ئەمڕۆش هاتوومەتە ئەم سەنتەرە بۆ ئەوەی ناوی هاوژین و منداڵەکانم بنووسم تا ئەوانیش ڤاکسین وەربگرن و خۆیان و خەڵکیش پێکەوە بپارێزین".  هاونیشتمانیان لە نێوان لەخۆدانی ڤاکسینی فایزەری ئەمریکی و ئەسترازێنیکای بەریتانی و سینۆفارمی چینی دوو دڵن. دکتۆر رزگار عەلی، بەڕێوەبەری خۆپاراستنی تەندروستیی سلێمانی رایگەیاند: "جیاوازیکردن لەنێوان ڤاکسینەکان تەنها چاولێکەرییە، رێکخراوی تەندروستیی جیهانی لە راپۆرتە زانستییەکانیدا رایگەیاندووە کە ئەو سێ جۆرەی ڤاکسین کە لە عێراق بەکاردەهێندرێن، لە رووی کوالێتییەوە لە ریزبەندیی باشترین ڤاکسینەکاندان".  تاوەکو ئێستا لە هەرێمی کوردستان ٢٨٥ هەزار هاونیشتمانی ڤاکسینیان وەرگرتووە، لە هەولێر ١٠٢ هەزار کەس، سلێمانی ٩٥ هەزار و لە دهۆکیش ٨٨ کەس هەردوو قورچکیان وەرگرتووە و نزیکەی ١٥٠ هەزار هاونیشتمانیش چاوەڕوانی گەڕانەوەی ناوەکانیان دەکەن.  هاوکات لە باکووری کوردستان، سەرەڕای بەرزبوونەوەی ژمارەی تووشبووان و بەردەستبوونی دوو جۆرە ڤاکسینی چینی و ئەڵمانی، هاونیشتمانیان وەک پێویست سەردانی بنکەکانی ناوتۆمارکردن ناکەن.  دکتۆر جیهاد کلیج لە بەشی نەخۆشییە گوازراوەکان لە نەخۆشخانەی گازی یەشارگیل لە باکووری کوردستان باسی لەوەکرد: "دوو جۆر ڤاکسین بەردەستە، هەردووکیان زۆر باشن، ئێمە وەکو تکاکردن داوا لە هاونیشتمانیان دەکەین کە سەردانی بنکەکان بکەن و ڤاکسین وەربگرن".  لە رۆژهەڵاتی کوردستانیش هاوشێوەی باشوور و باکووری کوردستان، ژمارەی تووشبووان زۆرە و خۆپارێزی کەمە، بەڵام بەو جیاوازییەی پرۆسەی ڤاکسین بەپێی تەمەنە و جارێ هاونیشتمانیانی سەروو ٥٨ ساڵ بۆیان هەیە ڤاکسین وەربگرن.  لە رۆژئاوای کوردستانیش، رێڤەبەری خۆسەر، تاوەکو ئێستا تەنیا توانیوێتی ١٧ هەزار و ٥٠٠ قورچک ڤاکسین دابین بکات.  پەروەر میدیا، هاونیشتیمانییەکی رۆژئاوای کوردستان ئاماژەی بەوەکرد: "لە رۆژئاوای کوردستان ڤاکسین زۆر کەمە، ئێمە داواکارین لەپێناو پاراستنی تەندروستیی خۆمان و خێزانەکانمان ڤاکسینمان بۆ دابینبکرێت".  ڤایرۆسی کۆرۆنا ١٧ مانگی تەواوە لە جیهان بڵاوبووەتەوە، وڵاتە پێشکەوتووەکانی وەکو رووسیا، ئەمریکا، چین و ئەڵمانیا ڤاکسینیان دژی بەرهەمهێناوە. بەپێی دوایین ئامار زیاتر لە ٣ ملیار و ٩٠٠ ملیۆن قورچک ڤاکسین لێدراوە، بەڵام هێشتاش ڤایرۆسەکە بە شەپۆل و جۆری جیاوازەوە لە زۆربەی وڵاتان لە هەڵکشاندایە.