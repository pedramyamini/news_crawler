سەرچاوەیەکی ئاگادار لە سلێمانی بە تۆڕی میدیایی رووداوی راگەیاند، رۆژی پێنجشەممە ٢٩ - ٠٧ - ٢٠٢١ دادوەری دادگەی لێكۆڵینەوەی دەستپاكی لە سلێمانی "بڕیاریدا بە دەستگیركردنی دکتۆر میران محەممەد عەباس، بەڕێوەبەری گشتیی پێشووی تەندروستیی سلێمانی، بەپێی ماددەی ١٥ لە یاسای دەستەی دەستپاكی. "  ئەو سەرچاوەیە دەشڵێت، دەستگیرکردنەکەی "بە تۆمەتی تێوەگلانە لە دۆسیەی گەندەڵی و سپیكردنەوەی چەكی پارە و خەرجكردنی چەكی بەڵێندەران كە شیاوی خەرجكردن نەبووە، چەکەکان چەكی بازاڕ بووە و بەنیوە قیمەت یان كەمتر لە بەهای خۆی كڕدراوەتەوە و دواتر بە نەقدی (نەختینە) و بە ئاگاداری ئەو خەرجكراون. "  رووداو زانیویەتی کە تاوەکو ئێستا فەرمانی دەستگیرکردنەکە نەگەیشتووەتە دەستی دکتۆر میران محەممەد و تاوەکو ئێستا دەستگیرنەکراوە.