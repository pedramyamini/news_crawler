رۆژی یەکشەممە ٠١ - ٠٨ - ٢٠٢١ کۆبوونەوەی ئاسایی جڤاتی نیشتمانیی بزووتنەوەی گۆڕان لە مەکۆی سەرەکیی بزووتنەوەکە بەڕێوەچوو، تێیدا چەند پرسێک تاوتوێ کران.  دوای کۆبوونەوەکە، دلێر عەبدولخالق، گوتەبێژی بزووتنەوەی گۆڕان لە کۆنفرانسێکی رۆژنامەڤانییدا رایگەیاند "پەیوەندیدار بە دۆخی ناوخۆی بزووتنەوەی گۆڕان، بڕیاردرا لە ئاییندەیەکی زۆر نزیکدا قۆناخی دووەمی هەڵبژاردنە ناوخۆییەکانی گۆڕان بۆ هەڵبژاردنی دەستەی بەڕێوەبەری قەزاکان و باژێروانەکان بەڕێوەبچێت".  بە گوتەی گوتەبێژی بزووتنەوەکە، بڕیاریش دراوە "هەموو هەوڵێک بدرێت بۆئەوەی ئەمساڵ بزووتنەوەی گۆڕان کۆنفرانسی دووەمی نیشتمانیی خۆی ببەستێت؛ لیژنەکان کاری باشیان لەم بوارەدا کردووە، پەیکەرەی رێکخراوەیی بزووتنەوەی گۆڕان بەهێزە. هیچ کێشەیەک نەیەتە پێشەوە، ئەمساڵ کۆنفرانسی نیشتمانی دەبەستین".  پەیوەندیدار بە هەرێمی کوردستان، گوتەبێژی بزووتنەوەی گۆڕان ئەوەی خستەڕوو "لەگەڵ ئەوەدا بووین کە ئەو رێککەوتنانەی لەنێوان لایەنە سیاسییەکان بۆ پێکهێنانی کابینەی نۆیەمی حکومەتی هەرێمی کوردستان و حکومەتی خۆجێیی هەن، زیاتر جێبەجێ بکرێن؛ متمانە لەنێوان لایەنە سیاسییەکان زیاتر بێت، پرۆسەی چاکسازی گشتگیر بێت و بتوانین متمانەی خەڵکی خۆمان بەدەستبهێنینەوە".  گوتەبێژی بزووتنەوەی گۆڕان راشیگەیاند، لە کۆبوونەوەی جڤاتی نیشتمانیدا جەختیان لەوە کردووەتەوە کە دەبێت "هەموو ئامادەکارییەکان بکرێن، هەموو ئۆرگان و بازنە و رایەڵە و مەکۆکانمان هەوڵی باش بدەن بۆ سەرخستنی هاوپەیمانیی کوردستان لە هەڵبژاردنی داهاتووی ئەنجوومەنی نوێنەرانی عێراق و بۆ سەرکەوتنی کاندیدەکان و جێبەجێکردنی رێککەوتنی سیاسیی نێوان یەکێتیی نیشتمانیی کوردستان و بزووتنەوەی گۆڕان".  دلێر عەبدولخالق ئاماژەی بەوە دا، "پێمانوایە قۆناخی داهاتوو، قۆناخێکی چارەنووسسازە بۆ گەلەکەمان. گۆڕانکارییەکانی ناوچەکە و دۆخی سیاسی و ئەمنی و بەڕێوەبردن و خزمەتگوزاری لە عێراق و هەرێمی کوردستان ئەوەمان لێ دەخوازێت کە لەبری ئەوەی بەغدا بکەینە گۆڕەپانی ململانێی سیاسی، دەبێت لەدوای هەڵبژاردنەکان بتوانین هەموومان لەسەر بنچینەی پاراستنی بەرژەوەندییە باڵاکانی خەڵکی کوردستان و داکۆکیکردن لە ماف و شایستە داراییەکانی خەڵکی کوردستان یەکدەنگ و یەکگرتوو لە بەغدا پێگەی کورد بەهێز بکەینەوە؛ هەروەها بتوانین هەنگاوی گرنگ بنێینەوە بۆ بونیادنان یان بەهێزکردنەوەی پەیوەندییەکانی کورد لەگەڵ لایەنی سوننە و شیعە و پێکهاتەکانی دیکە لە عێراقدا".