شادمان مەلا حەسەن، ئەندامی ئەنجوومەنی سەرکردایەتیی یەکێتیی نیشتمانیی کوردستان بە تۆڕی میدیایی رووداوی راگەیاند، تاوەکو ئێستا سێجار بە فەرمی داوای کۆبوونەوەی ئەنجوومەنی سەرکردایەتی کراوە، بەڵام ئەنجامی نەبووە و هیچ وادەیەکیش بۆ کۆبوونەوە دیارینەکراوە.  ئەندامەکەی سەرکردایەتیی یەکێتی دەڵێت، "هۆکاری کۆنەبوونەوەی ئەنجوومەنی سەرکردایەتی، ئامادەنەبوونی هاوسەرۆکانە، ئەوانیش ئامادە نەبن، ناتوانین رێژەی یاسایی بۆ کۆبوونەوە تەواوبکەین، چونکە زۆربەی ئەندامانی سەرکردایەتی ئامادە نابن".  ئەنجوومەنی سەرکردایەتی یەکێتی ١٢٤ ئەندامی هەیە و بەپێی پەیڕەوی ناوخۆی یەکێتی، بۆ تەواوکردنی رێژەی یاسایی دەبێ ٥٠+١ % ئامادەبن، واتە ٦٣ ئەندامی سەرکردایەتی.  لە بەشێکی دیکەی قسەکانیدا شادمان مەلا حەسەن ئاماژەی بەوە دا، "بەشێک لە ئەندامانی سەرکردایەتی رێککەوتوون لەسەر ئەوەی کە تەنیا بە ئامادەبوونی هەردوو هاوسەرۆک بەشداری کۆبوونەوە دەکەن، ئەوەش بووەتەهۆی ئەوەی کە ئەگەر هاوسەرۆکان بەشداری نەکەن، رێژەی یاسایی دانیشتنەکە تەواو نابێ".  ٨ی تەممووز، گرژییەکانی نێوان بافڵ تاڵەبانی و لاهوور شێخ جەنگی، هاوسەرۆکانی یەکێتیی نیشتیمانیی کوردستان دزەیان بۆ میدیاکان کرد، دوای ئەوەی بافڵ تاڵەبانی بڕیاری بۆ گۆڕینی بەرپرسانی هەردوو دەزگای (دژە تیرۆر و دەزگای زانیاری) دا و ئەوەش لاهوور شێخ جەنگی نیگەرانکرد.  لە کۆبوونەوەی ١٥ی تەممووزی مەکتەبی سیاسیی ئەو حیزبەدا دەسەڵاتەکانی هاوسەرۆکایەتی لە لاهوور شێخ جەنگی وەرگیرانەوە و خۆیشی دواتر لە پەیامێکی ڤیدیۆییدا رووداوەکانی نێو حیزبەکەی بە "پیلانگێڕی" ناوبرد و دانیشی بەوەدا نا کە دەسەڵاتەکانی بۆ بافڵ تاڵەبانی گواستووەتەوە.  لەوەتەی کێشەکانی نێو هاوسەرۆکانی یەکێتیی نیشتیمانیی کوردستان لە رۆژی ٠٨ - ٠٧ - ٢٠٢١ سەریانهەڵداوە، مەکتەبی سیاسیی ئەو حیزبە دووجار کۆبووەتەوە و سەرکردایەتیی ئەو حیزبە کە بەپێی پەیڕەوی نێوخۆیی یەکێتی پرسی یەکلاییکردنەوەی کێشەی هاوسەرۆکانی لەئەستۆدایە، هیچ کۆبوونەوەیەک سازنەکردووە.