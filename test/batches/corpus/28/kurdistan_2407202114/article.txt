ئەحمەد محەممەد، موختاری گوندی ئۆرە بە تۆڕی میدیایی رووداوی راگەیاند، "هەر چەند رۆژ جارێک کارەبای ئێمە بەهۆی بۆردوومانەکانەوە دەپچڕێت، تاوەکو تیمەکانی کارەباش چاکی دەکەنەوە، کاتی دەوێت و هەندێک جار، چەند رۆژێک دەخایێنێت. "  بە گوتەی ئەو موختارە، ئەو شوێنەی بۆردوومان کراوە، هێڵی کارەبای گوندەکەی پێدا تێپەڕدەبێت و مەترسی لەسەر ژیانی خەڵکەکە دروستکردووە.  ئەیوب تۆڤی، ئەندامی تیمی چاککردنەوەی کارەبای شارۆچکەی کانی ماسێ بە تۆڕی میدیایی رووداوی راگەیاند، "تاوەکو ئێستا حەوت جار کارەبای ئەو گوندە بەهۆی بۆردوومانەکانەوە پچڕاوە و ئەمە جاری هەشتەمە کە دەبێت چاکی بکەینەوە. "  تەنیا گوندی ئورە نییە کە کارەباکەی بەهۆی بۆردوومانەکەوە پچڕاوە، بەڵکو گوندەکانی سەرەروو، دێشیشێ و ئەدنێش هەر دەکەونە سەر ئەو هێڵە، بەڵام ئەو سێ گوندە بەهۆی شەڕی تورکیا و پەکەکەوە چۆڵکراون.  ئەو کارمەندەی تیمی چاککردنەوەی کارەبا باسی لەوەشکرد، "هەر ئەمڕۆ بەهۆی بۆردوومانەوە کارەبای گوندی هرووریش پچڕاوە، بەڵام چاکمان کردەوە. "  سەبارەت بە چاککردنەوەی کارەبای گوندی ئورەش دەڵێت، "هەرچەندە مەترسیدارە شوێنەکە، بەڵام هەوڵ دەدەین بە زووترین کات هێڵی کارەباکە چاک بکەینەوە و کارەبا بۆ گوندنشینان بگەڕێنینەوە. "  ئۆپەراسیۆنی سوپای تورکیا بەناوی چڕنووکی برووسکە - چڕنووکی هەورەتریشقە لە ٢٣ ـی نیسانی ئەمساڵەوە دەستیپێکردووە. تاوەکو ئێستا پێنج گوند بەتەواوی بەهۆی ئەو ئۆپەراسیۆنە و شەڕی تورکیا و پەکەکە چۆڵکراون. هاوکات زیاتر لە ١٠ هەزار دۆنم زەوی سووتاوە.