عەلیڕەزا دلێری، فەرماندەی پۆلیسی کرماشان دەڵێت، ئەو دوو کەسە تووشبووی ماددەهۆشبەرەکان بوون و لە نزیک گەڕەکی جەلالییە سەرقاڵی کۆکردنەوەی ئاسنەواڵە بوون، لەناکاو گوللەیەکی تۆپ پێیاندا تەقیووەتەوە.  بەگوتەی عەلیڕەزا دلێری، ئەو رووداوە شەوی رابردوو روویداوە و دواتر یەکێک لەو دوو کەسە دەستبەجێ گیانیلەدەستداوە و کەسی دووەمیش لە نەخۆشخانە بەهۆی سەختیی برینەکەی گیانی لەدەستداوە.  ئەوانەی گیانیان لەدەستداوە، یەکێکیان تەمەنی ٣٨ ساڵ و ئەوی دیکەشیان ٥٤ ساڵ بووە و بەگوتەی پۆلیس، کەسانی بێ لانە بوون.   چەند رۆژێک لەمەوبەر کرێکارێکی شارەوانی و پۆلیسێکی کرماشان گوللە کاتیۆشایەکیان لە گەڕەکی تەعاوونی شارەکە دۆزییەوە کە هی سەردەمی شەڕی ئێران و عێراق بوو.  شەوی رابردوو دەستبەجێ تیمێکی پوچەڵکردنەوەی تەقەمەنی لە شوێنی تەقینەوەکە ئامادەبوون، بۆ ئەوەی رێگری لە ئەگەری رووداوی دیکە بکرێت.  ساڵانە بەهۆی تەقینەوەی مین و تەقەمەنییەکانی دیکە کە لە سەردەمی شەڕی ئێران و عێراق و شەڕەکانی کوردستان بەجێ ماون، کەسانێک گیانی لەدەستدەدەن یان برینداردەبن.  بەپێی راپۆرتی رێکخراوی هەنگاو بۆ مافەکانی مرۆڤ، تەنیا لە سێ مانگی رابردوودا ٨ کەس لە رۆژهەڵاتی کوردستان بەهۆی تەقینەوە مین بریندار بوون و ٣ کەسیش گیانیان لەدەستداوە.