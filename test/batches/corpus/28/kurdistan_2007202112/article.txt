دوای رێککەوتن بڕی پارەکە دەکرێتەوە بە دیناری ئێستای عێراق. حاجی زاهیر عەبدولڕەحمان، یەکێک لەو کەسانەی کە قوربانی دەکات دەڵێت، "چەند ساڵە هەر لە ماڵەوە سەرمانبڕیوە، ئیتر نازانم بۆ ئەمساڵ، پارەکە هەر دەبێت بدەینە قەساب، ئیدی لە ماڵەوە بێت لە قەسابخانە بێت یان لە هەرجێیەکی دیکە. "   ئەگەرچی بەیانییەکی زووە، بەڵام کەم نین ئەوانەی بە دوای ئاژەڵی دڵخوازی خۆیاندا دەگەڕێن تاوەکو بۆ ئەم جەژنە بیکەنە خێر.   زۆرینەی خەڵک، هێشتا پێیانوایە خێری زیاتر لای خودا ئاوهایە کە خوێنی ئاژەڵەکە لە ماڵی قوربانیکاردا بڕێژرێت، سەربڕخانەکەی هەولێریش جمەی دەهات، بەڵام زۆرینەی ئەو ئاژەڵانەی سەردەبڕان، ئەوانەبوون کە رێکخراوە خێرخوازییەکان هێنابوویان   هەڵمەت هەمزە، بەڕێوەبەری کوشتارگەی هەولێر دەڵێت، خەڵکێک هەیە قبووڵ ناکات پشکنینی پێش سەربڕین بۆ ئاژەڵەکە بکرێت، پشکنینەکە بۆ ئەوەیە ئەگەر ئاژەڵەکە گونجاو نەبێت بۆ سەربڕین لە رووی تەندرووستییەوە رەتدەکرێتەوە.   هاونیشتمانییەکی دیکە بە ناوی رۆستەم دەڵێت، "چوارەم جەژنمە لەسەر یەک قوربانی دەکەم. " وەک نەریتی کۆن، لە حەوشەی ماڵەکەی و لەپێش چاوی منداڵەکانی، جوانەگاکە پارچە پارچەکرا بۆ خێر، بڕیاریشیداوە خاوێنی بکاتە مەرجی یەکەمی قوربانییەکەی.   رۆستەم شەمسەدین لەبارەی قوربانیکردنەکەیەوە دەڵێت، "ئاوها لەپێش چاوم نەبێت سوودی لێنابینم، ماڵ و منداڵ و خۆم و منداڵەکانم دەبێ بیبینن. "  ئیدریس جەلال، قەسابێکە و دەڵێت، "ئەمڕۆ ئەمە سێیەمین ماڵە کە بچم بۆ ئەوەی ئاژەڵیان بۆ سەربڕم هەر دەچمە ماڵان و زۆر تەلەفۆنم بۆ دەکەن. "   لە یەکەم رۆژی جەژنی قوربان، لە کاژێر ٦ ـی سەرلەبەیانی تاوەکو کاژێر ١٢ی نیوەڕۆ، لە سەربڕخانەی هەولێر ٢١١ سەر ئاژەڵی گەورە و ٤٨٠ سەر ئاژەڵی بچووک سەربڕدراون. بەڵام چوار ئاژەڵ بەهۆی نەخۆشییەوە سەرنەبڕدران و جوانەگایەکیش دوای سەربڕین بەهۆی دەرکەوتنی نەخۆشیی زەرتک لە گۆشتەکەیدا، سووتێنرا.