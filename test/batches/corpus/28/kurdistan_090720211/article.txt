شەوی دووشەممە ٦ - ٧ - ٢٠٢١ نزیک کاژێر ٢٣: ٣٠ خولەک هێرشکرایە سەر فڕۆکەخانەی نێودەوڵەتیی هەولێر. وەین مۆرۆتۆ، گوتەبێژی هاوپەیمانیی نێودەوڵەتیی دژی داعش لەو بارەوە بە رووداوی گوت، هێرشەکە لە رێگەی درۆنێکی بۆمبڕێژکراوەوە بووە کە خۆی لە دیوارێک داوە و کەوتووەتەوە خوارەوە و بووەتە هۆی ئاگرکەوتنەوە.   تەحسین خەفاجی گوتەبێژی ژووری ئۆپەراسیۆنە هاوبەشەکانی عێراق شەوی پێنجشەممە ٨ - ٧ - ٢٠٢١ لەبارەی رووداوەکەوە بە تۆڕی میدیایی رووداوی راگەیاند؛ سەرداوی زۆریان لەبارەی هێرشەکانی سەر فڕۆکەخانەی هەولێر بەدەستهێناوە بەڵام بە هۆکاری ئەمنی بۆ میدیاکانی ئاشکرا ناکەن.  بەگوتەی تەحسین خەفاجی هاوئاهەنگی هەواڵگری بەهێزیان لەگەڵ هێزە ئەمنییەکانی هەرێمی کوردستان و هاوپەیمانان هەیە. گوتەبێژی ژووری ئۆپەراسیۆنە هاوبەشەکانی عێراق سەبارەت بە ئەنجامی لێکۆڵینەوە لە هێرشەکەی شەوی دووشەممەی سەر فڕۆکەخانەی هەولێر گوتیشی؛ بە هاوکاری هاوپەیمانان هەندێک ئامێری گرنگ لە فڕۆکەخانە جێگیرکراون کە رێگە لە هێرشی هاوشێوە دەگرێت.   لە سەرەتای ئەمساڵەوە، هێز و نێردە دیپلۆماسییەکانی ئەمریکا بەشێوەیەکی بەردەوام لە عێراق و هەرێمی کوردستان کراونەتە ئامانجی هێرشە درۆنی و مووشەکییەکان.   لە مانگی نیسانەوە، ئەمە سێیەم هێرشی درۆنییە بکرێتە سەر هەولێر، ئەوەش دوای ئەوەی کە مانگی نیسان درۆنێکی بۆمبڕێژکراو یەکێک لە شوێنەکانی راگرتنی فڕۆکەکانی ئەمریکا لە بنکەی سەربازی لە فڕۆکەخانەی نێودەوڵەتیی هەولێری کردە ئامانج و لە هێرشێکی دیکەشدا لە ٢٦ی حوزەیران سێ درۆنی دیکە لە گوندی براغی سەر بە هەولێر و یەکێکی دیکەیان لە چۆڵەوانییەکی چیای تارین کەوتە خوارەوە.