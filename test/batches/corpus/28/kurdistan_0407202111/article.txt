رێواز فایەق، سەرۆکی پەرلەمانی کوردستان لە بانگهێشتنامەیەکدا کە ئاراستەی پەرلەمانتارانی کردووە دەڵێ: "رۆژی سێشەممە ٦ - ٧ - ٢٠٢١ بۆ کۆبوونەوەی ژمارە ١٧ ـی ئاسایی خولی بەهارەی ساڵی سێیەم له خولی پێنجه‌می هه‌ڵبژاردن، لە پەرلەمان ئامادە بن".  لە بەرنامەی کاری دانیشتنەکەدا هاتووە، "به‌پێی حوكمی مادده‌ی ٥ و بڕگه‌كانی (یه‌كه‌م و دووەم و سێیەم) له مادده‌ی ١٦ و بڕگه‌ی (سێیه‌م) له مادده‌ی ١٨ و بڕگه‌كانی (یه‌كه‌م و دووه‌م و سێیه‌م و چواره‌م و پێنجه‌م) له مادده‌ی ٢٠ و مادده‌كانی (٤٧، ٤٨، ٥٢، ٥٤، ٥٥، ٥٦، ٥٧) له په‌یڕه‌وی ناوخۆی په‌رله‌مانی كوردستان - عێراق"، ده‌سته‌ی سه‌رۆكایه‌تيی په‌رله‌مان بڕیاریدا به‌رنامه‌ی كاری دانیشتنی ژماره ١٧ی ئاسایی خولی بەهارەی ساڵی سێیەم لە خولی پێنجه‌می هه‌ڵبژاردنی په‌رله‌مان لە کاژێر ١١: ٠٠ی پێشنیوه‌ڕۆى رۆژی سێشەممە رێكکه‌وتی ٠٦ - ٠٧ - ٢٠٢١ به‌مشێوه‌یه بێت:  یەكەم: ده‌نگدان له‌سه‌ر پێشنیازەیاسای (هەمواری یەكەمی یاسای ژمارە ٣ی ساڵی ٢٠١٩، یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە لە هەرێمی كوردستان - عێراق)، به‌پێی حوكمی مادده‌كانی (٩٠، ٩١، ٩٣، ٩٦، ٩٧) له‌په‌یڕه‌وی ناوخۆی په‌رله‌مانی كوردستان.  دووەم: خستنەڕووی بیرۆكەی ئەم پەرلەمانتارانەی خوارەوە، بەپێی حوكمی خاڵی ٢ی بڕگەی (یەكەم)ی ماددەی ٧٩ لە پەیڕەوی ناوخۆی پەرلەمانی كوردستان:  ١ - بیرۆكەی پەرلەمانتار (عەبدولستار مەجید) سەبارەت بە (دۆزینەوەی هەلی كار لە رێگەی بەگەڕخستنەوەی كارگەكان).  ٢ - بیرۆكەی پەرلەمانتار (عوسمان عەلی) سەبارەت بە (لە پێناو پاراستنی ژینگەی شار و شارۆچكەكانی كوردستان هەوڵێك بۆ ریسایكلینی خاشاك).  ٣ - بیرۆكەی پەرلەمانتار (زێدان رەشید خان ئاودەل) سەبارەت بە (پرسی خوێندنی باڵاو توێژینەوەی زانستی).  ٤ - بیرۆكەی پەرلەمانتار (شایان كاكە ساڵح) سەبارەت بە (ڤایرۆسی كۆڤید - ١٩).  سێیەم: خوێندنه‌وه‌ی دووه‌م بۆ ئەم پێشنیاز و پڕۆژەیاسایانەی خوارەوە به‌پێی حوكمی مادده‌كانی (٨٧، ٨٨، ٨٩) له په‌یڕه‌وی ناوخۆی په‌رله‌مانی كوردستان.  ١ - پێشنیاز و پڕۆژەیاسای (هەمواری یەكەمی یاسای ماف و ئیمتیازاتی كەمئەندام و خاوەن پێداویستيی تایبەت ژمارە ٢٢ی ساڵی ٢٠١١ لە هەرێمی كوردستان - عێراق).  ٢ - پڕۆژەیاسای (بەركاركردنی یاسای رەسمی پوولی عێراق ژمارە ٧١ی ساڵی ٢٠١٢ لە هەرێمی كوردستان - عێراق).  ٣ - پڕۆژەیاسای (بەركاركردن و هەمواری یاسای وەبەرهێنانی پیشەسازی هەردوو كەرتی تایبەت و تێكەڵاو ژمارە ٢٠ی ساڵی ١٩٩٨ی هەمواركراو).