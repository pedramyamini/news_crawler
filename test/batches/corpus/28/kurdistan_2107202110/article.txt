منداڵانی کەمپەکە بۆ بەسەربردنی کاتی خۆش، روویان لە گۆڕەپانێکی کەمپەکە کرد، کە تێیدا بەهۆی نەبوونی شوێنی یاریکردن و باخچەی منداڵان، منداڵان بە پارە سواری ماتۆڕسکیل دەبوون و دڵخۆشیی خۆیان دەردەبڕی.  یەکێک لەو منداڵانە بەناوی هانا عەبدولڕەزاق کە تەمەنی ١٠ ساڵە، بۆ یاریکردن چووبووە گۆڕەپانەکە، ئەو بە رووداوی گوت "ئەمڕۆ دڵم خۆشە، چونکە جەژنە و هاتووم بە ماتۆڕسکیل بسوڕێمەوە"، داوایشی کرد لە کەمپەکەدا شوێنێکی تایبەت بە منداڵان بکرێتەوە و ئاماژەی بەوە کرد "ئێمە لە شاشەی تەلەڤیزیۆنەکانەوە زۆر باخچە و شاری یاری دەبینین، با لە کەمپەکەی ئێمەش هەبێت".  کەمپی حەسەن شام لە کۆتاییەکانی ساڵی ١٠ - ١١ - ٢٠١٦ دروستکراوە و دەکەوێتە رۆژهەڵاتی شاری موسڵ کە هەزار و ٧٩٠ خێمەی تێدایە و  شەش هەزار و ٨٤٢ کەسی تێدا دەژین، لە ساڵی رابردووەوە ٢٠٠ خێزانی دیکە چوونەتە کەمپەکە و ئێستا کۆی گشتیی خێزانەکان دەگاتە هەزار و ٣٠٠ خێزان.