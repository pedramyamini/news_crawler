سەرکەوت کاڕەش، گوتەبێژی بەرگریی شارستانیی هەولێر لە کاتی بەشداریکردنی لە گفتوگۆی رۆژانەی تەلەڤزیۆنی رووداو راگەیاند، "دوای کەوتنەوەکەی ئاگرەکە، لەسەر فەرمانی بەڕێوەبەری بەرگریی شارستانیی هەولێر لیژنەیەک لە سێ ئەفسەری تایبەتمەند لە بەڕێوەبەرایەتییەکەمان پێکهێندرا. هۆکاری ئاگرکەوتنەوەکە و قەبارەی زیانەکانیان دیاریکرد. دەرکەوت ئاگرەکە لە یەکێک لە فرۆشگەکان بووە لە نهۆمی سێیەم، کە جلوبەرگی دەفرۆشت، واتە سەرەتا ئاگرەکە لەوێ کەوتووەتەوە و تەشەنەی سەندووە. "  سەبارەت بە زیانەکان، سەرکەوت کاڕەش گوتی: "قەبارەی زیانەکان بە سێ بەش دیاریکراون. بەشی یەکەم: سووتانی حەوت شوێنە بە تەواوی، کە پێكهاتوون لە پێنج فرۆشگە و دوو قاوەخانە. بەشی دووەم؛ ٨٥ فرۆشگە زیانیان بەرکەوتووە، ئەوەش بەهۆی دووکەڵ و ئاو و ئەو ماددانەی لەکاتی ئاگرکوژاندنەوە بەکارمانهێناوە. بەشی زۆری کەلوپەلی ئەو ٨٥ فرۆشگەیە بەکەڵکی فرۆشتن نەماوە، هەرچەندە بە ئاگر نەسووتاوە. بەشی سێیەمی زیانەکانیش باڵەخانەی هەولێر مۆڵ خۆیەتی، کە زیانی بەرکەوتووە و بەشێکی سووتاوە. "  بە گوتەی محەممەد عەلی، خاوەنی یەکێک لە فرۆشگەکانی هەولێر مۆڵ، کە لە گفتوگۆی رۆژانەی تۆڕی میدیایی رووداو بەشداربوو، خاوەن و سەرپەرشتیاری هەولێر مۆڵ رێگە بە خاوەن فرۆشگەکانی نێو مۆلەکە نادەن ئەو شتانەی ماون بیانبەنە دەرەوە و بۆ بردە دەرەوەش بەڵێننامەیان پێ پڕ دەکەنەوە.  محەممەد عەلی گوتی، "فرۆشگەی هەڵمەتی برام زۆر سووتاوە و هیچی بۆ دەرنەچووە و فرۆشگەکە بەناوی منەوەیە. فرۆشگەی منیش بەهۆی دووکەڵ و ئاوی ئاگرکوژێنەوەی زیانی بەرکەوتووە. " گوتیشی، "زیاتر لە ١٧٠ کەس لەوێ کاردەکەن و هەموویان بێکار بوون، لەو ژمارەیە هەمووی چوار کەس نەیتوانیوە سکاڵا تۆمار بکات، چونکە دیارە ترسێک هەیە. "  لە بەرامبەردا ئەمیر حەسەن، بەڕێوەبەری کارگێڕیی هەولێر مۆڵ بۆ رووداو قسەی کرد و زانیارییەکانی محەممەد عەلی رەتکردەوە و رایگەیاند: "خەڵکی نابێت فریوی کەسێک بخوات کە هیچ زیانی بەرنەکەوتووە. من ئامادەم ئەنجوومەنی مۆڵەکە و خاوەنی ١١٠ فرۆشگەی نێو مۆڵەکە کۆبکەمەوە بۆ ئەوەی روون بێتەوە کە ئایا قسەکانی محەممەد عەلی راستن یان نا؛ قسەکانی ئەو بەڕێزە هیچ بنەمایەکیان نییە و تەنانەت فرۆشگەی براکەی بەناوی منە. "  بەرەبەیانی رۆژی ٢٠٢١/٠٦/٢٥ لە شاری هەولێر بازاڕی هەولێر مۆڵ سووتا، کە بەشێکی زۆر لە فرۆشگەکان زیانی زۆریان بەرکەوت.  رائید سەرکەوت کاڕەش گوتی: "لەم شەش مانگەدا لە سنووری هەولێر ٦٤٢ رووداوی ئاگرکەوتنەوە روویان داوە کە ئەوەش ژمارەیەکی زۆرە. داوا لە هاووڵاتییان دەکەم کە پابەندی رێنوێنییەکان بن بۆ ئەوەی لە رووداوی نەخوازراو دووربن. "