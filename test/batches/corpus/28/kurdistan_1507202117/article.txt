وەک لە راگەیێندراوەکەی هەپەگەدا هاتووە، "کاژێر ٠٦: ٤٠ خولەکی بەیانی ئەمڕۆ پێنجشەممە ١٥ی تەممووز، گەریلاکان لە ناوچەی مەتین لە سنووری ئامێدی لە دوو بەرەوە هێرشیانکردە سەر سوپای تورکیا و لە ئەنجامدا پێنج سەرباز کوژران و سێ سەربازی دیکەش برینداربوون.  لەلایەکی دیکەوە، وەزارەتی بەرگریی تورکیا گیانلەدەستدانی دوو گەریلای پەکەکەی لە چیای گارە لە هەرێمی کوردستان راگەیاند و ئاماژەی بەوەداوە دەزگای هەواڵگریی نیشتمانیی تورکیا ناسراو بە میت رۆڵی کارای لەو ئۆپەراسیۆنەدا هەبووە.   سوپای تورکیا لە کۆتایی مانگی نیسانی رابردوودا ئۆپەراسیۆنێکی سەربازی بەناوی "چڕنووکی هەورەبرووسکە" لە سنووری پارێزگای دهۆک لە هەرێمی کوردستان دەستپێکرد.   بەگوێرەی ئامارەکانی هەپەگە، لە دەستپێکی ئۆپەراسیۆنەکەوە نزیکەی ٤٠٠ سەرباز کوژران و نزیکەی ٥٥ گەریلاش گیانیان لەدەستداوە. لە بەرامبەردا، بەپێی راگەیێندراوەکانی وەزارەتی بەرگریی تورکیا، لە هەمان ماوەدا زیاتر لە ٣٠٠ گەریلا گیانیان لەدەستداوە و ١٦ سەربازیش کوژراون.