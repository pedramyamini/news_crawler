رۆژی دووشەممەی ئەم هەفتەیە ئاگر لە دارستانەکانی گوندەکانی "هەنجیران"، "قامیشڵە" و "هانەشێخان" بەربوو و تاوەکو ئێستا رووبەرێکی زۆری دارستانە بەڕووەکانی ئەم ناوچەیە سووتاون.  عرفان حوسێنی، ئەندامی بەڕێوەبەریی ئەنجوومەنی چیای سەوزی مەریوان بە رووداوی راگەیاند، سێ جار ئاگرەکە کوژێنراوەتەوە، بەڵام بەهۆی لێژیی شوێنەکە، باو و پووش و پەڵاشی زۆر دیسان ئاگری گرتووەتەوە.  بەگوتەی عیرفان حوسێنی، ئەو دارستانی ئەو ناوچەیە یەکێک لە چڕترین و ناوازەترین دارستانەکانی ناوچەی مەریوانە.   ئازاد نامداری، بەرپرسی سەرچاوە سرووشتییەکانی مەریوان دەڵێت، ئاگرەکە تاوەکو ئێستا چەندین جار کوژێنراوەتەوە و دیسان سەریهەڵداوەتەوە.  بە مەبەستی کوژاندنەوەی ئاگرەکە ئەنجوومەنی سەوزی چیای مەریوان، رێکخراوەیەک کە بۆ پاراستنی ژینگە چالاکیی دەکات، سێ تیم رەوانەی ئەو ناوچەیە کردووە، بەڵام بەهۆی شاخاویبوونی ناوچەکە و ناخۆشبوونی رێگەکە، ئۆتۆمبێلی یەکێک لە تیمەکانیان وەرگەڕاوە و ئەوانەی تێیدا بوون برینداربوون.  بەپێی راگەیێنراوەی ئەنجوومەنی سەوزی چیا، پێنج کەس لەوان برینەکانیان سووک بووە، بەڵام کەسێکیان بۆ چارەسەر رەوانەی نەخۆشخانە لە سنە کراوە.  دارستانەکان بەهۆکاری دیکەش دەسووتێن، لەوانە کەمتەرخەمیی گەشتیار و خەڵکی خۆجێی، سووتاندنیان بە مەبەستی کشتوکاڵ و دروستکردنی خانووبەرە، سووتاندنیان بەهۆی ناکۆکی لەنێوان دانیشتووانی گوندەکان یان بەهۆکارە سرووشتییەکانی وەک گەرما.  رووبەری پارێزگای سنە ٢ ملیۆن و ٩٣٧ هەزار هێکتارە، کە ٣٧٤ هەزار هێکتار بە دارستان داپۆشراوە. ئەم دارستانانە لە ٥٠ هەزار ساڵی رابردوودا پێکهاتوون و زیاتریش لە ناوچە سنوورییەکانی وەک ناوچەکانی مەریوان، بانە و هەورامان هەڵکەوتوون.