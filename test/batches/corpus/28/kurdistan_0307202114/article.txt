فەیسەڵ عەبدوڵڵا، قوتابی دکتۆرا لە شاری منسک لە بیلاڕووسیا بە تۆڕیی میدیایی رووداوی راگەیاند، ئەمڕۆ داوای لێکراوە بە کەسوکاری ئەو ١٢ کەسە بڵێت، لەسەر خەرجیی خۆیان تیکتی هێڵی ئاسمانی عێراقی گەشتی (منسک - بەغدا) بۆ ئەو ١٢ کەسەی ماوەی زیاتر لە مانگێکە لە بیلاڕووسیا دەستگیرکراون، ئامادە بکەن بۆ ئەوەی رۆژی ٩ - ٧ - ٢٠٢١ شەش کەسیان دیپۆرت بکەنەوە.  فەیسەڵ عەبدوڵڵا گوتیشی "شەش کەس لەو کۆچبەرانە هەینیی داهاتوو دیپۆرت دەکرێنەوە، هەروەها شەشەکەی دیکەش رۆژی ١٦ - ٧ - ٢٠٢١ لەرێگەی گەشتی ئاسمانیی منسک - بەغدا دیپۆرت دەکرێنەوە. "   رۆژی ١ - ٦ - ٢٠٢١ بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات، لەبارەی کەیسی ئەو ١٢ کۆچبەرە بوو. گەنجەکان دەیانویست بە قاچاخ بگەنە ئەوروپا و مافی مانەوە بەدەستبهێنن، ئەوان لەنێو ٥٠ کەسدابوون کە خەڵکی پارێزگا جیاوازەکانی هەرێمی کوردستان بوون، بەڵام لە بیلاڕووس دەستگیرکران، ژمارەیەک لە دەستگیرکراوانیش پێشتر گەیشتبوونەوە هەرێمی کوردستان.