وەزارەتی دارایی بڕیاریداوە لە مانگی داهاتووەوە مووچەی خانەنشینی ئەو کەسانە ببڕێت کە دۆسییەکانیان تەواو نییە و فۆڕمی تایبەتیان پڕ نەکردووەتەوە. لیژنەی دەستپاکی پێشبیندەکات لە دوای رێکخستنەوەی مووچەی خانەنشینیی پلە باڵاکان مانگانە دوو ملیار و نیو بۆ خەزێنەی حکومەت بگەڕێتەوە.   لە هەرێمی کوردستان نزیکەی هەزار و ٩٠٠ خانەنشینی پلەباڵا هەیە کە هەزار و ٤٠٠ کەسیان لەسەر داوای حیزبەکان خانەنشین کراون و بەشێکیان شایستە نین.   بەگوتەی بەڕێوەبەری ئاماری خانەنشینی هەرێمی کوردستان، لە کۆبوونەوەیان لەگەڵ وەزیری دارایی بڕیاردراوە، خانەنشینانی پلەباڵاکان ئەم مانگە مووچەیان بەبی لێبڕین پێ بدرێت، بەڵام ئەوانەی فۆرمەکان نەگەڕێننەوە و کێشەکەیان دیاری نەکرێت، مووچەکانیان دەبڕدرێت.  سەعید مستەفا، جێگری سەرۆکی لیژنەی دەستپاکی لە پەرلەمانی کوردستانیش دەڵێت: بە جێبەجێکردنی یاسای چاکسازی، تەنیا لە مووچەی خانەنشینیی پلەباڵاکان دوو ملیار و ٥٠٠ ملیۆن دینار دەگەڕێتەوە خەزێنەی حکومەت. لە مووچەی خانەنشینی هەر پەرلەمانتارێکیش ملیۆنێک بۆ ملیۆنێك و ٥٠٠ هەزار دینار دەگەڕێتەوە.  نیعمەت عەبدوڵڵا، سەرۆکی پێشووی یەکێتیی پەرلەمانتارانی کوردستان، بە تۆڕی میدیایی رووداوی گوت: نزیکەی ٤٣٠ پەرلەمانتار خانەنشین کراون، بەشێکیان بوونەتە وەزیر و نزیکەی ٧٠ کەسیان لە ژیاندا نەماون.  بەگوتەی جێگری سەرۆکی لیژنەی دەستپاکی لە پەرلەمانی کوردستان، زیاتر لە هەزار و ٤٣٠ کەس بە پلەی باڵا لەسەر داواکاری حیزبەکان خانەنشین کراون، بەشێکیان شایستە نین، بۆیە پێویستە لایەنە سیاسییەکان پاڵپشتیی جێبەجێکردنی یاسای چاکسازی بکەن.  بەپێی ئاماری خانەنشینی هەرێمی کوردستان، لە کۆی ١٨٩ کەسی خانەنشینکراو بە پلەی وەزیر، وردبینی لە دۆسیە ١٨٣ یاندا کراوە، ٣٣ یان هیچ کێشەیەک لە خانەنشینیان نییە، نزیکەی ١٣ شیان مەرجەکانی خانەنشینی نایانگرێتەوە.  هەروەها لە کۆی ٣٤٢ کەس کە بە پلەی راوێژکار خانەنشینکراون، ١٧٧ یان دۆسیەکەیان بێ کێشەن. ١٥٤ یان خزمەتی تەواویان بۆ خانەنشینبوون نییە، لە ٧٧١ بەڕێوەبەری گشتیش ٤٤٧ ـیان خزمەتی تەواوی خانەنشینبوونیان نییە.  بەگشتی لە هەرێمی کوردستان ٢٤٦ هەزار کەس مووچەی خانەنشینی وەردەگرن، کە ٩١ هەزاریان خانەنشینی سەربازین، لەنێویاندا زیاتر لە هەزار و ٩٠٠ کەس بە پلەی وەزیر، راوێژکار، پەرلەمانتار و بەڕێوەبەری گشتی خانەنشینکراون.   یاسای ژمارە ٢ی چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان، ماددەکانی ٧ و ٩ی پەیوەندارە بە خانەنشینی پلە باڵاکان، لە ١ی تەممووزی ٢٠٢٠ کەوتووەتە واری جێبەجێکردنەوە.