ئەمڕۆ یەکشەممە، ٨ی ئابی ٢٠٢١، فەریق جەبار یاوەر، ئەمینداری گشتیی وەزارەتی پێشمەرگە، بە تۆڕی میدیایی رووداوی راگەیاند: "نەمانبیستووە لەچەند رۆژی رابردوودا هیچ هێزێکی ئەمریکا لە هەرێمی کوردستان کشابێتەوە، رەنگە ئاڵوگۆڕ بەهێزەکانیان بکەن و ئەوەش ئاگادارنین، چونکە بۆ ئەو مەسەلەی ئاڵوگوڕکردنەکە پرس بە ئێمە ناکەن".  فەریق جەبار یاوەر گوتیشی: "بەپێی رێککەوتنی نێوان عێراق و ویلایەتە یەکگرتووەکانی ئەمریکا هێزە شەڕکەرەکانی ئەمریکا لەکۆتایی ئەمساڵ دەکشێنەوە، بۆیە نەمانزانیوە هیچ هیزێکی ئەمریکا لە هەرێمی کوردستان کشابێتەوە، هەر لەبنەڕەتدا ئەمریکییەکان هێزی شەڕکەریان لە هەرێمی کوردستان نییە و ئەوەی هەن راوێژکارن".  ئەو قسانەی ئەو بەرپرسە باڵایەی وەزارەتی پێشمەرگەی حکومەتی هەرێمی کوردستان لەدوای بڵاوبوونەوەی دەنگۆی کشانەوەی بەشێک لە هێزەکانی ئەمریکا لە بنکەی هەریری سەر بە پارێزگای هەولێر، هات.  بەپێی راگەیێنراوی کۆتایی گەڕی چوارەمی دیالۆگی ستراتیژی نێوان ئەمریکا و عێراق کە  لە مانگی تەمموزی ٢٠٢١ لە واشنتن بەڕێوەچوو، لە کۆتایی ئەمساڵ هێزەکانی ئەمریکا لە عێراق و هەرێمی کوردستان دەکشێنەوە.  لە پرسێکی دیکەی پەیوەست بە نێوخۆی عێراق و هەرێمی کوردستان، ئەمینداری گشتی وەزارەتی پێشمەرگە، باسی پێکهێنانی ئەو دوو لیوا هاوبەشە کرد کە بڕیارە لەنێوان هێزەکانی پێشمەرگە و سوپای عێراق پێکبهێنرێت و رایگەیاند: "بڕیار لەسەر دامەزراندنی ئەو دوو لیوا هاوبەشە دراوە، لەسەر هەیکەل و میلاکاتەکەی رێککەوتن هەیە".  سەبارەت بە شوێنی بڵاوەپێکردنی ئەو دوو لیوایە، فەریق جەبار یاوەر گوتی: "لیوایەک لە ناوچەکانی قەزای خانەقین و دەوروبەری بڵاودەکرێنەوە تاوەکو ناوچەکانی کەرکووک، لیواکەی دیکەش لە ناوچەکانی دەوروبەری کەرکووک تاوەکو ناحیەی سحێلا بڵاودەکرێنەوە".  ئەمینداری گشتی وەزارەتی پێشمەرگە، هەروەها ئاشکرایکرد بودجە و پڕچەککردنی ئەو دوو لیوایە لەلایەن حکوومەتی عێراقەوە دەبێت، گوتیشی: "هێزەکە راستەوخۆ پەیوەست و دەبەسترێتەوە بە فەرماندەی ئۆپەراسیۆنە هاوبەشەکانی عێراق و دوای رێککەوتنی کۆتایی و مەشق و راهێنان، لەو ناوچانە بڵاودەکرێنەوە".