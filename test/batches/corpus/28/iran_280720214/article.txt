تورکیا دەڵێت، بۆ پاراستنی ئاسایشی سنوورەکانی لەگەڵ ئێران و بۆ رێگری لە دزەکردنی گەریلاکانی پەکەکە، قاچاخچێتی و کۆچی نایاسایی ئەو دیوارە کۆنکرێتییە دروستدەکات.  محەممەد ئەمین بیلمەز، پارێزگاری وان رایگەیاند "بە درێژایی سنوور دیوار لێ دەدەرێت، بەگوێرەی ساڵەکان بەردەوام دەبێت. ئێستا کارکردن لە ٦٤ کیلۆمەتردا بەردەوامە و پێشبینی دەکەین تاوەکو کۆتایی ساڵ تەواو ببێت. هەروەها ئامادەکاریی تەندەر بۆ ٦٣ کیلۆمەتری دیکە دەکرێت و پێشبینی دەکەین ئەمساڵ تەندەرەکە رابگەیێندرێت. واتە تەواوی ئەو ٢٩٥ کیلۆمەتر دیوارەی دەکەوێتە سنووری پارێزگاکەمان لە ماوەی چەند ساڵی داهاتوودا کارکردن تێیدا کۆتایی دێت. وەکو دەزانن لە ئیدر و ئاگری دروستکردنی دیوارەکە کۆتاییهاتوو، لەو دوو پارێزگایەماندا نزیکە ١٥٠ کیلۆمەتر دیوار دروستکراوە. ئێستا لە وان و هەکاری دیوار دروستدەکرێت".  تورکیا لەپاڵ دروستکردنی ئەو دیوارە، سوود لە فڕۆکەی بێفڕۆکەوانی چاودێری و شەڕکەر وەردەگرێت. رۆژ لەدوای رۆژ بنکە سەربازییەکانی زیاتر و پڕچەکتر دەکات و ژمارەیەکی زۆر سەرباز و گوندپارێز لە پارێزگاکانی دیکەی باکووری کوردستانەوە رەوانەی ئەو ناوچانە دەکات.  پارێزگاری وان ئاماژەی بەوەش کرد "گرتنی هێڵی سنوور بەس نییە، رێک لەدوای هێڵی سنوور، هێزەکانی جەندرمە، هێزی تایبەت و گوندپارێزەکانمان لە ئەرکدان. لەژێر چەتری لیواکەماندا، شەش کەتیبەی سەربازی و سێ کەتیبەی کۆماندۆ لە ئەرکدان. هەم کەتیبەکانمان بەهێز دەکرێن، هەم هێزی پشتیوانییان بۆ رەوانە دەکرێت".  سنووری وشکایی تورکیا لەگەڵ ئێران ٥٦٠ کیلۆمەترە. حکومەتی تورکیا بە درێژایی ئەو سنوورە دیوار دروستدەکات. لە دیوی باکووری کوردستان پارێزگاکانی ئاگری، ئیدر، وان و جۆلەمێرگ دەگرێتەوە؛ لە هەر یەکێک لەو چوار پارێزگایە دەروازەیەکی سنووریی فەرمی لەگەڵ رۆژهەڵاتی کوردستان هەیە.  تورکیا لە ساڵی ٢٠١٤ لەنێوان باکوور و رۆژئاوای کوردستان دەستیکرد بە دروستکردنی دیواری کۆنکرێتی. سەرۆککۆماری تورکیا لە سەرەتای حوزەیرانی ٢٠١٧ رایگەیاند، بە درێژایی ٩١١ کیلۆمەتری سنووری وڵاتەکەیان لەگەڵ سووریا دیوار دروستدەکەن؛ ئاماژەی بەوەش دا دیوارێکی هاوشێوە لەگەڵ باشووری کوردستان دروستدەکەن و لە سنووری رۆژهەڵاتی کوردستانیشدا لەو شوێنانەی گونجاوبن دیوار لێ دەدەن.