بەپێی راگەیێنراوێکی ئەنجوومەنی نیشتیمانی کورد لە سووریا (ئەنەکەسە) ئەمڕۆ پێنجشەممە ٢٩ی تەمموزی ٢٠٢١ شاندەکەیان لە تورکیا لەگەڵ شاندە بەریتانییەکە تاوتوێی رۆڵی بەریتانیا و هاوپەیمانە ئەوروپی و ئەمریکاییەکانیان کردووە لە کاراکردنەوەی پرسی چارەسەری سیاسیی نێودەوڵەتی لە سووریا، کە خۆی لە کۆنگرەی ژنێڤ و پاشکۆکانی دەبینێتەوە و تایبەتە بە کۆتاییهێنان بە قەیرانی سووریا و بەدیهێنانی ئاشتی و ئازادی بۆ گەلی سووریا.  هەروەها باس لە رۆڵی ئەنجوومەنکە کراوە لەنێو ئیئتیلافی سووری و رێگەکانی پێویست بۆ دابینکردنی سەقامگیری و گەڕانەوەی ئاوارەکان بۆ ناوچەکانی عەفرین و سەرێ کانێ و گرێ سپی.  هەر بەپێی راگەیێندراوەکە لە کۆبوونەوەکەدا باس لە بەردەوامیی ئاوارەبوون لە ناوچەی رۆژهەڵاتی فورات کراوە، کە بەلای ئەنەکەسەوە پەیوەندیی بە سەربازیی زۆرەملێ و خوێندنی دانپێدانەنراو و بەردەوامیی نادیاریی چارەنووسی دەستگیرکراوان و راگیراوان و رفاندنی منداڵ، جگە لە دەرکەوتنی حاڵەتەکانی کوشتنی دەستگیرکراوان لەژێر ئەشکەنجە، سەرباری ئەوەی وتوێژەکانی نێوان ئەنەکەسە و پارتەکانی یەکێتیی نیشتمانی کورد لە ڕۆژئاوای کوردستان (pynk) بەگەرەنتیی ئەمریکا لەسەر راوەستاندنی هەموو ئەو پێشێلکارییانە دەوەستێت، چونکە مەترسی کشانەوەی ئەمریکا لەناوچەکە و دەستپێکردنی ئۆپەراسیۆنی سەربازیی تورکیا لەناوچەکە هەیە، بەهۆی ئەو هەڕەشە دووبارانەی دژی پێداهەڵدان و پاڵپشتیکردنەی بۆ پارتی کرێکارانی کوردستان لەناوچەکە دەکرێت.  هەردوو لا لەو کۆبوونەوەیە جەختیان لەسەر بایەخی دیالۆگی نێوان ئەنجوومەنی نیشتیمانی کوردی سووریا (ئەنەکەسە) و پارتەکانی یەکێتیی نیشتمانی کورد لە ڕۆژئاوای کوردستان (pynk) کردەوە، وەکو سەرەتایەک بۆ ئیدارەیەکی دیموکراسی کە هەموو پێکهاتەکانی ناوچەکە تێیدا بەشداربن.  شاندی بەریتانیا لەو دیدارە باسیان لەوەکردووە سەرباری ئامادەنەبوونییان، بەڵام پاڵپشتی رۆڵی ئەمریکا دەکەن بۆ بەرەنگاربوونەوەی داعش بەتەواوەتی و رێگەگرتن لەسەرهەڵدانەوەی.  بەپێی راگەیێنراوەکە شاندی ئەنجوومەنی نیشتیمانی کوردی سووریا (ئەنەکەسە) لە عەبدوڵلا گدۆ و زوهێر محەممەد، ئەندامانی دەستەی سیاسیی ئیئتیلافی نیشتیمانی سووریا و شڤان جزیری و بەدر مەلا رەشید ئەندامانی نوێنەرایەتی ئەنجوومەن لە تورکیا پێکهاتبوون، شاندی بەریتانییەکانیش لەهەریەک لە سۆفی نیومان و سامۆیل جیب، بەرپرسانی سیاسیی بۆ بەدواداچوونی کاروباری سووریا لە نووسینگەی بەریتانیا لە بەیروت پێکهاتبوو.