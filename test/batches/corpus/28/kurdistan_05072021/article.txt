لە سییەمین ساڵڕۆژی کوژرانیدا، بەپاساوی تێپەڕبوونی وادەی یاسایی، دۆسیەی ڤەدات ئایدن، سیاسەتڤانی کورد و چالاکڤانی مافی مرۆڤ کۆتایی دێت و بەبێ دادگاییکردنی بکوژەکانی، دۆسیەکەی دادەخرێ.   درەنگانی شەوی ٥ی تەمموزی ١٩٩١ چەند چەکدارێک کە جلی پۆلیسیان لەبەربوو، لە ناوەندی شاری ئامەد هەڵیانکوتایە سەر ماڵی ڤەدات ئایدن و رفاندیان. دوای دوو رۆژ، تەرمەکەی لەژێر پردێکدا لە شارۆچکەی مادەنی سەر بە پارێزگای خارپێت دۆزرایەوە.  رۆژی ١٠ی تەمموزی ١٩٩١ تەرمی ڤەدات هێنرایەوە ئامەد و بە دەیان هەزار کەس لە پێشوازی تەرمەکەیدا بوون، بەڵام لەلایەن هێزە ئەمنییەکانەوە تەقەیان لێکرا و بەو هۆیەوە ١١ کەس کوژران و چەندینی دیکەش بریندار بوون.  داواکاری گشتیی خارپێت لێکۆڵینەوەی لە رووداوی کوشتنی ڤەدات ئایدن دەستیپێکرد، بەڵام دواتر بە پاساوی ئەوەی ئەنجامدانی لێکۆڵینەوەکە لە دەسەڵاتی داواکاری گشتیی خارپێتدا نییە، دۆسیەکە گوازرایەوە بۆ داواکاری گشتیی مەڵەتی، کەچی بۆ ماوەی ٢٠ ساڵ دۆسیەکەی نەجوڵێندرا.  ساڵی ١٩٩٦ دانپێدانانی عەبدولقادر ئایگان خرایە نێو دۆسیەی ڤەدات. ئایگان کە ساڵی ١٩٧٥ ئەندامی پارتی کرێکارانی کوردستان بوو، ساڵی ١٩٨٥ لە پەکەکە جیاببووەوە و ماوەیەک لە زیندان بوو.  عەبدولقادر ئایگان دانی بەوەدانابوو، کە ڤەدات ئایدن لەلایەن تیمەکانی هەواڵگریی جەندرمە و دژەتیرۆر ناسراو بە ""JİTEM کوژراوە، کە ئەوکات جەم ئەرسەڤەر، کارمەندی پێشووی دەزگای هەواڵگریی تورکیا (میت) بەرپرسی بوو.   بە زیادکردنی ئەو بەڵگەیە، وادەی یاسایی دۆسیەکە بەر لە کۆتاییهاتنی، بۆ ماوەی ١٠ ساڵ درێژکرایەوە. دۆسیەکە لە مەڵەتی رەوانەی داواکاری گشتیی ئامەد کرا، لەوێش ١٠ ساڵی دیکە نەجوڵێنرا.   رووداوی کوژرانی ڤەدات ئایدن یەکەمین تاوانی بکەرنادیارە، کە لە باکووری کوردستان لەلایەن ژیتەمەوە کراوە.  ژیتەم پێكهاتەیەكی نهێنیی دەوڵەت بوو، کە لە ساڵانی هەشتاکان و نەوەتەکانی سەدەی رابردوو بەبێ وەرگرتنی رەزامەندی وەزارەتی ناوخۆی تورکیا و سەرۆکایەتیی ئەرکانی سوپا، دەسەڵاتی ئۆپەراسیۆنی هەبوو و سەتان تاوانی كوشتنی لە دژی سیاسەتڤانان، بەرپرسانی حكومی و حیزبی، سەرمایەداران، ئەفسەرانی هێزە ئەمنی و سەربازییەكان، كەسایەتییە كۆمەڵایەتییەكان، بەرپرسانی پەكەكە و كەسایەتییەكانی كورد کردووە.  لە سەردەمی دەسەڵاتی ئاكپارتیدا ١٨ گومانلێكراو بە تۆمەتی تاوانی بکەر نادیار دەستگیركران، بەڵام بەهۆی ئەوەی بەڵگەی پێویست و بەرجەستەكراو لە دژی گومانلێكراوەكان نەبوو، یەكەمین دادگای سزا قورسەكانی ئەنقەرە بڕیاری بێتاوانبوونیانی دەركرد و ئازادكران.   لە ٢٣ی ئایاری ٢٠٢١ فەرمانگەی سزا قورسەكانی دادگای هەرێمیی لە توركیا، بڕیاری دادگای سزا قورسەكانی ئەنقەرەی لەبارەی بێتاوانناساندنی ئەو ١٨ کەسە هەڵوەشاندەوە. لەو چوارچێوەیەدا هەریەك لە محەممەد ئاغار، وەزیری پێشووتری ناوخۆی توركیا و كۆركوت ئەرەن، سەرۆكی فەرمانگەی تیمی ئۆپەراسیۆنە تایبەتەكانی دەزگای هەواڵگری و چەندین فەرماندەی سەربازی و كەسانی دەستڕۆیشتوو دادگایی دەكرێنەوە.  ئەم بڕیارەی دادگای سزا قورسەکانی ئەنقەرە لەبارەی تۆمەتبارانی کەیسی بکەر نادیار لە تورکیا دوای بڵاوبوونەوەی تۆمارە ڤیدیۆییەکانی سەدات پەکەر هات، کە سەرۆکی یەکێک لە گرووپە مافیاکانە لە تورکیا و لە ٢ی ئایاری ئەمساڵەوە ٩ تۆماری ڤیدیۆیی لە ئیمارات بڵاوکردەوە.   لەو تۆمارە ڤیدیۆییانەدا سەدات پەکەر کۆمەڵێک نهێنی هەستیاری لەبارەی تاوانەکانی بکەر نادیار لە ساڵانی نەوەتەکاندا لە باکووری کوردستان و پەیوەندیی نێوان دەوڵەت و مافیا و تێوەگلانی کاربەدەستانی ئاکپارتی ئاشکرا کرد.    - ڤەدات ئایدن ساڵی ١٩٥٣ لە گوندێکی شارۆچکەی بیسمیل سەر بە ئامەد لە دایکبووە.  - قۆناخی سەرەتایی، ناوەندی و ئامادەیی لە بسمیل تەواو کرد.  - ساڵی ١٩٧٩ بەشی ئەدەبیاتی لە پەیمانگای پەروەردەی ئامەد تەواوکرد.  - دوای کودەتا سەربازییەکەی ١٢ی ئەیلولی ١٩٨٠ دەستگیرکرا و ٤ ساڵ لە زیندان بوو.   - یەکێک بوو لە دامەزرێنەرانی لقی ئامەدی کۆمەڵەی مافی مرۆڤ.   - ساڵی ١٩٩٠ بووە ئەندامی دەستەی بەڕێوەبردنی لقی ئامەدی کۆمەڵەی مافی مرۆڤ.   - لە کۆتاییەکانی ١٩٩٠ بووە سەرۆکی لقی ئامەدی کۆمەڵەی مافی مرۆڤ.   - لە ٢٨ی تشرینی یەکەمی ١٩٩٠ بەهۆی پێشکەشکردنی گوتارێک بە زمانی کوردی لە سێیەمین کۆنگرەی کۆمەڵەی مافی مرۆڤ لە ئەنقەرە بۆ ماوەی ٤ مانگ دەستگیرکرا.  - لە حوزەیرانی ١٩٩١ بووە سەرۆکی رێکخستنەکانی ئامەدی پارتی رەنجی گەل - هەپ.    - درەنگانی شەوی ٥ی تەممووزی ١٩٩١ لە ماڵەکەی خۆی لە ناوەندی شاری ئامەد رفێنرا.  - رۆژی ٧ی تەمموزی ١٩٩١ تەرمەکەی لەژێر پردێکدا لە شارۆچکەی مادەنی خارپێت دۆزرایەوە.