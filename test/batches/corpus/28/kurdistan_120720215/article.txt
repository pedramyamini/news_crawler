شەهرام نیکڕەوەش باوکی یەکێک لەو کچانەی کە رفێندراوە لەبارەی رووداوەکە بە تۆڕی میدیایی رووداوی راگەیاند: "کاژێر ١٩: ٠٠ بەکاتی مەریوان ئۆتۆمبێلێکی بیجۆ دەچێتە گەڕەکی مووسکی مەریوان و کچێکی تەمەن ٩ ساڵ بەناوی سەوگەند سراجەدینی دەخەنە نێو سندووقی ئۆتۆمبێلەکە، لەو کاتەدا کچەکەی من دەیبینێ کە ناوی هەستی نیکڕەوشە و تەمەنی نزیکەی ١٦ ساڵە، هەوڵی رزگارکردنی دەدات، بەڵام ئەویش دەبەن لەگەڵ خۆیان".  لەبارەی چارەنووسی کچەکان و دۆخی ئێستایان، شەهرام نیکڕەوش گوتی: "ئێمە بەپەلە پۆلیسمان لە رووداوەکە ئاگادارکردەوە، دواتر دەنگدانەوەی هەبوو و دیارە رفێنەرەکان کە زانیویانە هێزە ئەمنییەکان بەدوایان کەوتوون لە بازاڕی میوەی تاران ئازادیان کردوون و تەلەفوونیان کرد کە لە فڵان شوێنن بێن بیانبەنەوە".  بە گوتەی باوکی هەستی ئێستا هەردوو کچەکە لە رێگەدان بۆ ئەوەی بهێندرێنەوە بۆ مەریوان. پەڕاوی لێکۆڵینەوەیان بۆ کراوەتەوە و هەوڵدەدرێت بۆ ئەوەی رفێنەرەکان بەزووترین کات بناسرێنەوە و دەستگیربکرێن.  هەستی و سەوگەوند خاڵۆزا و پورزای یەکدین. باوکی هەستی دەڵێت، کیشەیان لەگەڵ کەس نییە و تاوەکو ئێستا نازانن هۆکاری رفاندنیان چییە و خوازیارن بەزووترین کات رفێنەرەکان بدۆزرێنەوە بۆ ئەوەی هۆکارەکەی بزانن.   عەمید روستەم نیا فەرماندەی پۆلیسی مەریوان لەبارەی رووداوەکە رایگەیاندووە، بە تووندی بەرەوڕووی ئەو کەسانە دەبنەوە کە ئاسایش و سەقامگیریی هاونیشتمانیان دەخەنە مەترسی. سەرەدوایان لە رفێنەرەکان دەستکەوتووە و هەوڵی دەستگیرکردنیان دەدەن.  هەروەها لە رووداوێکی دیکە بەگوتەی شایەتحاڵەکان، دوو کەس لە گوندی کەماڵەی هەورامان هەوڵیانداوە منداڵێک بڕفێنن بەڵام لەلایەن هاونیشتمانییەکەوە توانراوە منداڵەکە رزگار بکرێت.