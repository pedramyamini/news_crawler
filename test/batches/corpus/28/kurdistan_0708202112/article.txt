بەپێی ئەو هەواڵەی میدیاکانی سەر بە یەکێتیی نیشتمانیی کوردستان رۆژی شەممە ٠٧ - ٠٨ - ٢٠٢١ بڵاویان کردووەتەوە، "ئیدارەی گشتی و دارایی یەکێتی لەسەر راسپاردەی بافڵ تاڵەبانی هاوسەرۆکی یەکێتی، بودجەیەک بۆ شارەوانیی سلێمانی تەرخان دەکات. "  هەروەها ئاماژە بەوە دراوە، ئەو بودجەیە "بەمەبەستی چاککردن و جوانکاریی شەقامەکان و ئیدارەدانی سەوزایی و هەندێک پێداویستی دیکەیە. "   رۆژی ٠٥ - ٠٨ - ٢٠٢١ شارەوانیی سلێمانی راگەیێندراوێکی لەبارەی ئەنجامدانی جوانکاریی بۆ شەقامەکانی شارەکە بڵاوکردەوە و رایگەیاند، کە لەسەر راسپاردەی قوباد تاڵەبانی، جێگری سەرۆکوەزیرانی هەرێمی کوردستان دەستكراوە بە جوانكردن و نۆژەنكردنەوەی شەقامەكان.   لە راگەیێندراوەکەدا ئاماژە بەوەش درابوو، کە سەرۆكایەتیی شارەوانیی سلێمانی لە هەڵمەتیكدا بۆ جوانكردنی شەقامەكان هەستاوە بە تازەكردنەوە و بۆیاخكردنی كرپستۆنی شەقامەكان لە شەقامی بازنەیی مەلیك مەحموود كە تەواوی شەقامەكە دەگرێتەوە، لەگەڵ پاكردنەوەی شەقام و بلوارەكان و چاكردنەوەی نافورەكان.  هەروەها ئاماژە بەوەشدرابوو کە لەسەر، راسپاردەی جێگری سەرۆکوەزیرانی هەرێمی كوردستان سەرجەم سەوزایی شەقام و بلوارەكان سەوزدەكرێنەوە.   سەرۆكایەتیی شارەوانیی سلێمانی دەشڵێت، بۆردی بەڕێوەبەرایەتیی باخچەكان هەستاون بە ناشتنی (نەمام و دار) لە شەقامی دەروازەی شاری سلێمانی "بەپێی ئەودەرخستەی بۆی كراوە سەرجەم ئەو دارانەی وشكبووە دار و نەمامی تازە لە شوێنی دەنێژرێت.  وەک شارەوانیی سلێمانی بڵاویکردووەتەوە، جوانکارییەکە سەرجەم شەقامە سەرەکییەکانی سلێمانی دەگرێتەوە [لە شەقامی تاسڵوجە تاوەکو ناو سلێمانی]. شارەوانیی سلێمانی دەشڵێت: بە تەواوبونی ئەم پڕۆژەیە سلێمانی سیمایەكی جوانی دەبێت.