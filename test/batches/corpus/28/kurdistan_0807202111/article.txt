لە بەرنامەی بە کاتی دهۆکی رادیۆی رووداودا کە ناسر عەلی پێشکەشی دەکات، باس لە رەوشی شنگال و نەگەڕانەوەی کوردە ئێزدییە ئاوارەکان بۆ زێدی خۆیان کرا کە هەریەکە لە قاسم رەشۆ، کارگێڕی لقی ١٧ی پارتی دیموکراتی کوردستان؛ ئیلیاس خودێدا، سەرۆکی ئەنجوومەنی خۆبەڕێوەبەریی سنوونێ و سالم بەدەل، چالاکڤان و کوردی ئێزدی تێیدا بەشدار بوون.  سالم بەدەل، چالاکڤان و کوردی ئێزدیی خەڵکی شنگال گوتی: "لە ٢٠١٤ ـەوە تاوەکو ئێستا شنگال ئازاد و کۆنترۆڵ نەکراوە. لە دەستپێکدا کە شنگال داگیر کرا دووژمن دیار بوو کە داعش بوو، بەڵام داوای رزگارکردنی لە دەستی تیرۆریستانی داعش، کۆمەڵێک لایەنی سەربازی چوونەتە سەر خاکی شنگال و ئەو خەڵکەکەیان لە خاکەکەیان بێبەش کردووە. هەریەکەیان لە بەرژەوەندیی خۆیان کار دەکەن کە ئاوەدانکردنەوەی شنگال و گەڕاندنەوەی خەڵکەکەیان بە لاوە گرنگ نییە. رێی تێ ناچێت کە خەڵکێک لە وڵاتی خۆیدا حەوت ساڵ ئاوارە بێت! "  ئەو چالاکڤانە گوتیشی: "هەرکەسێک دێتە شنگال بۆ بەرژەوەندیی خۆی کار دەکات. من وەک شنگالییەک دەڵێم کە هیچ کەسێک بۆ گەڕانەوە بۆ شنگال رێگەی لێ نەگرتووین و کەسیش رێگەمان لێ ناگرێت، بەڵام بە راستی شنگال جێی نیشتەجێبوون نییە. هێشتا چادرەکان خۆشترن لە شنگالێک کە ئاسایش و خزمەتگوزاریی تێدا نەبێت. "  ئیلیاس خودێدا، سەرۆکی ئەنجوومەنی خۆبەڕێوەبەریی سنوونێ گوتی: "ئەو پیلانە سیاسییەی لە کوردستان هەیە ناهێڵێت خەڵکی شنگال بگەڕێنەوە بۆ زێدەکەیان و بەسەر ئەو بەلەنگازانەدا جێبەجێی دەکات و حەوت ساڵە لەژێر ئەو چادرانەدا لە گەرما و سەرمادا هێشتوونیەتەوە. ئەمڕۆ شنگال ئارامە و من لە ٢٠١٤ ـەوە گەڕاومەتەوە شنگال. ژیانمان دەگوزەرێنین و ئاوەدانی کەوتووەتەوە شنگال. پیلانەکە پێکەوە گرێ دراوە. کاتێک خەڵک دەگەڕێتەوە شنگال، حکومەتی عێراق یان حکومەتی کوردستان کێشەیەک دروست دەکات. ئێمە سوپاسگوزاری خەڵکی کوردستانین کە پەنای خەڵکی ئێزدییان دا و، داوا لە خەڵکی خۆمان دەکەین بگەڕێنەوە و هەتا کەی دەیانەوێت پەنابەر بن؟ "  بەڵام قاسم رەشۆ، کارگێڕی لقی ١٧ی پارتی دیموکراتی کوردستان رایگەیاند: "نە پارتی و نە هیچ لایەنێک رێگەی لە کوردانی ئێزدی نەگرتووە کە بۆ زێدی خۆیان بگەڕێنەوە. ئەوان خۆیان دەزانن دۆخی شنگال چۆنە، بۆیە ناگەڕێنەوە. "  رۆژی ٢٠٢١/١٠/١٠ هەڵبژاردنی پێشوەختەی پەرلەمانی عێراق بەڕێوەدەچێت و لە بازنەی شنگالدا سێ کورسی هەن کە لایەنەکان ململانێ بۆ بەدەستهێنانیان بکەن.  قاسم رەشۆ دەڵێت: "تا دۆخی شنگال ئاسایی نەبێتەوە و رێککەوتنی نێوان هەردوو حکومەتی هەرێمی کوردستان و عێراق جێبەجێ نەکرێت، باوەڕ ناکەم بارەگای پارتی بگەڕێتەوە شنگال. گەلەکۆمەیەک هەیە بۆ ئەوەی پارتی نەگەڕێتەوە شنگال کە پەکەکە و حەشدی شەعبی لە پشتە. هەرگیز لە بەدەستهێنانی دەنگەکانی شنگال بێهیوا نابین، چونکە هیچ کاتێک دابڕان لەنێوان خەڵكی شنگال و پارتیدا نەبووە. هەرگیز دەستبەرداری شنگالیش نابین. تاوەکو ئێستایش دامودەزگایەکی یاسایی لە شنگالدا نییە. "  ئیلیاس خودێدا گوتی: "پارتی لە ٢٠٠٣ ـوە تا ٢٠١٤ لە شنگالدا بوو. ئادەی کامە ئاوەدانیی لە شارەکەدا دروست کرد؟ چی بۆ خەڵکەکەی کرد؟ ئێمەیان بەکارهێنا و، کۆمەڵکوژیمان بەسەردا هات. ئێمەی ئێزدی نەمانگوتووە کە پارتی لەوێ نەمێنێت، ئەوان خۆیان لەوێ کشاونەتەوە. ئەمڕۆ ئێمە سەربەخۆیی شنگالمان دەوێت. دەمانەوێت شنگالێکی سەربەخۆ دروست بکرێت. ئێستا دۆخی شنگال ئارامە و هیچ کێشەیەکی تێدا نییە. خەڵکی ئێمە پشتگیریی شەڕڤانانی کوردستان دەکات.   سەرۆکی ئەنجوومەنی خۆبەڕێوەبەریی سنوونێ گوتیشی: "ئەو ئێزدیانەی لە کەمپەکاندان لەژێر گوشاری پارتیدا ناچارن دەنگ بە پارتی بدەن. ئەگەر بێنەوە شنگال ئەو گوشارە نییە و بە ئارەزووی خۆیان دەنگ بە بەربژێری دڵخوازیان دەدەن. پارتی ٢٠١٧ شنگالی جێهێشت و ئێستا بۆ هەڵبژاردن دەگەڕێتەوە. عەیبە کە هەر بۆ هەڵبژاردن هەوڵ دەدات خەڵکەکەی بە کار بهێنێت. "  رۆژی ٢٠٢٠/١٠/١٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتنێکیان واژۆکرد.  ئیلیاس خودێدا گوتی: "رێککەوتنی هەولێر و بەغدا گوزارشت لە ویستی ئێزدییەکان ناکات، چونکە ئەوانی تێدا بەشدارنەبوون. ئەوە پیلان بوو و مایەی قبووڵکردن نییە. ئێمە وەک خەڵکی شنگال قبووڵی ناکەین بە دەر لە ویستی ئێمە پیلانێکی سیاسیمان بەسەردا جێبەجێ بکرێت و بۆ هەڵبژاردن بە کارمان بهێنن. "  بەڵام سالم بەدەل، چالاکڤان و کوردی ئێزدی گوتی: "بە بڕوای ئێمە رێککەوتنی نێوان هەولێر و بەغدا لە بەرژەوەندیی خەڵكی شنگالدا بوو، بەڵام ئەو لایەنانەی لەوێن ناهێڵن جێبەجێ بکرێت. "  تاوەکو ئێستا نزیکەی ٧٠ % ی ئاوارەکانی خەڵكی شنگال نەگەڕاونەتەوە شارەکەیان و لە کەمپەکاندا دەژین و بەشێکیشیان لە وڵاتانی دراوسێ و ئەوروپا بوونەتە پەنابەر. لە سنووری پارێزگای دهۆک ١٦ کەمپی ئاوارە ئێزدییەکان هەن کە ٢٧ هەزار ئاوارەی کوردی ئێزدیی خەڵکی شنگالیان تێدا نیشتەجێن.