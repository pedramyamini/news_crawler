لەو بارەوە لیوا هێرش ئەحمەد، بەڕێوەبەری رەگەزنامەی هەرێمی کوردستان بە تۆڕی میدیایی رووداوی گوت: "هێچ کێشەیەک نییە و بەردەوام کارتی نیشتمانی دەگەڕێتەوە پارێزگاکانی هەرێمی کوردستان".  هۆشیار عەبدوڵڵا، ئەندامی ئەنجوومەنی نوێنەرانی عێراق لە پەڕەی خۆی لە فەیسبووک نووسیویەتی، "لە ٢٥ - ٥ - ٢٠٢١ ـەوە بەغدا یەک کارتی نیشتمانی نەناردووەتەوە. بۆچی؟ چونکە هەرێم ئەو پارەیەی کە لە هاووڵاتیانی وەردەگرێت کە پارەی چاپی کارتەکەیە و (پێنج هەزار دینارە) نەیناردووەتەوە. بەغداش دەڵێت، ' کارتەکان نانێرمەوە، تاوەکو پارەکە نەنێرن '. ئەمە کێشە بۆ هاووڵاتیان درووست دەکات. ئەگەر هاووڵاتیان راستەوخۆ راژەیان لەسەر حکومەتی فیدراڵ بێت، ئەو کێشانە دروست نابن".  لەبارەی گوتەکانی ئەو پەرلەمانتارە، لیوا هێرش ئەحمەد گوتی: "دەتوانن بێن و لە نزیکەوە ببینن کە لەم رۆژانەدا چەند هەزار کارتێکمان بۆ گەڕاوەتەوە".  لەبارەی پێنج هەزارەکەش، بەڕێوەبەری رەگەزنامەی هەرێمی کوردستان گوتی، ئەوان راستەوخۆ پارەکە دەخەنە سەر حیسابی بانکیی عێراق و ئەوە "راست نییە" کە پارە نەنێردراوەتەوە.  بۆ وردەکاریی زیاتر رووداو پەیوەندی بە هۆشیار عەبدوڵڵاوە کرد، بەڵام بەردەست نەبوو. بەرپرسانی کارتی نیشتیمانیی سلێمانیش لەبارەی هەمان بابەت بە رووداویان گوت: "هیچ کێشەیەکمان نییە و پێش ٣ رۆژ کارتمان بۆ گەڕاوەتەوە".