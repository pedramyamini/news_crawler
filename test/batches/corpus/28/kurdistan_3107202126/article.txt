موزەفەر مزووری، هاوەڵی رۆژنامەڤان هونەر مزووری لە نەخۆشخانە، کاژێر ٦: ٣٠ ـی ئێوارەی ئەمڕۆ شەممە، ٣١ی تەمموزی ٢٠٢١ بە تۆڕی میدیایی رووداوی راگەیاند، "کەمێک لەمەوبەر هونەر مزووری کۆچی دواییکرد. "  رۆژی چوارشەممە ٢٨ ـی تەمموزی ٢٠٢١، موزەفەر مزووری، لە نەخۆشخانەی ڤالیاوە لە هەولێر بە تۆڕی میدیایی رووداوی راگەیاند،  "لە دوێنێ سێشەممەوە بارودۆخی تەندروستیی خراپە و دووەم ئۆکسیدی کاربۆن لە گیانی زیادبووە، بۆیە لە ترسی ئەوەی رێژەکەی لە گیانی زیاتر نەبێت، لە دوێنێوە پزیشکەکان سڕیان کردووە بۆ ئەوەی ئەو ماددەیە نەگاتە مێشکی و نەبێتە هۆی جەڵتەی مێشک. "  موزەفەر مزووری ئاماژەی بەوەشکرد، دوو سۆندەیان خستووەتە جەستەی هونەر مزوورییەوە، یەکێکیان تایبەتە بە ئۆکسجین و لە رێگەیەوە ئۆکسجین دەگەیێندرێتە سییەکانی، هەروەها سۆندەیەکی دیکەیان بۆ داناوە لە لووتییەوە رەوانەکراوە بۆ ئەوەی خواردنی پێبدرێت. "  هونەر مزووری زیاتر لە ٤٠ رۆژ بوو تووشی ڤایرۆسی کۆرۆنا ببوو و لە هەفتەی رابردووەوە دۆخی تەندروستیی تێکچوبوو.  ئەو رۆژنامەڤانە لەدایکبووی ١٩٨٤ ـە، لەچەندین دەزگای راگەیاندنی کوردستانی و بیانی کاریکردووە.  فەرمانگەی میدیا و زانیاریی حکومەت لە راگەیێندراوێکدا نووسیویەتی "پرسە و سەرەخۆشیی خۆمان ئاراستەی بنەماڵەی خوالێخۆشبوو و سەرجەم رۆژنامەنووسان دەکەین، و لە خودای گەورە داواکارین بە بەهشتی بەرینی شاد بکات و دڵنەوایی بە کەسوکاری ببەخشێت. "