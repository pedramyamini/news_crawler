حیزبی شیوعیی کوردستان لە لێدوانەکەدا هاوخەمیی خۆیان بۆ حیزبی دیموکراتی کوردستان رادەگەیێنن و دەڵێن، "رێگەی نكوڵیكردن و تیرۆركردن و تووندوتیژی ناتوانێت پاشەكشە بە پرسی كورد و چارەسەری قەیرانەكان بكات. "  رۆژی شەممە ٧ی ئابی ٢٠٢١ لە هۆتێل (گوڵی سلێمانی) لە شاری هەولێر موسا باباخانی دەکوژرێت کە لە کۆنگرەی ١٧ ـی حیزبی دیموکراتی کوردستان بە ئەندامی کۆمیتەی ناوەندی حیزبەکە هەڵبژێردراوە.  لەبارەی ناسنامەیەوە، حدک ئاشکرای کردووە کە ئەو ئەندامەی کۆمیتەی ناوەندی حیزبەکە خەڵکی کرماشان بووە، لە ساڵی ١٩٨١ لەدایکبووە، لە ساڵی ١٩٩٩ ـەوە پەیوەندیی بە ریزەکانی حیزبەکەوە کردووە.  حیزبی دیموکراتی کوردستان - حدک لە راگەیێندراوێکدا کۆماری ئیسلامیی ئێران تۆمەتبار دەکات و رایدەگەیێنێت، مووسا باباخانی لەلایەن دوو کەسی "سەر بە کۆماری ئیسلامیی ئێرانەوە رفێندراوە"، بەیانیی شەممەش، تەرمەکەی لە هۆتێلێکدا لە هەولێر دۆزراوەتەوە. تاوەکو ئێستاش ئێران هیچی لەوبارەیەوە رانەگەیاندووە.