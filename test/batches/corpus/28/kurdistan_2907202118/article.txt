کەمال محەممەد ساڵح، وەزیرى کارەباى حکومەتى هەرێمى کوردستان سه‌باره‌ت به كاره‌با و ره‌وشی كاره‌با له هه‌رێمی كوردستان رایگەیاند: "سه‌رۆكی حكومه‌تی هه‌رێمی كوردستان پشتوانیی ته‌واوه‌تیی پێشكه‌شی وه‌زاره‌تی كاره‌با كردووه، له‌م چوارچێوه‌یه‌شدا هه‌نگاوی گه‌وره نراوه، بۆ نموونه له ماوه‌ی دوو ساڵی رابردووی ته‌مه‌نی كابینه‌ی نۆیه‌م توانراوه ٦١٥ میگاوات كاره‌با زیاد بكرێت کە ٣٠٠ مێگاواتی له خه‌بات، ١٦٥ میگاواتی له گه‌رمیان و ١٥٠ میگاواتی دیكه‌یش له توركیاوه بۆ ناو هه‌رێمی كوردستان راكێشراوه".  چاککردنەوەی ئەو یەکە کارباییانەی لەکارکەوتبوون یەکێکی دیکەیە لەو هەنگاوانەی حکومەتی هەرێمی کوردستان گرتوویەتیەبەر بۆ باشترکردنی دۆخی کارەبا. کەمال محەممەد لەوبارەوە دەڵێت: "ئه‌و یه‌كه كاره‌باییانه‌ی له هه‌ردوو به‌نداوی دووكان و ده‌ربه‌ندیخان له‌كار كه‌وتبوون، توانیمان چاكیان بکەینەوە. و هاوكات چه‌ند پڕۆژەی دیكه‌یش کە راوه‌ستابوون، توانیمان جارێکی دیکە كاریان له‌سه‌ر بكەینەوە".  ١ - له هه‌ولێر پرۆژەكان به به‌های ٧٩ ملیۆن دۆلار كه‌وتوونه‌ته بواری جێبه‌جێكردن  ٢ - لە سلێمانى ٤٨ ملیۆن دۆلار   ٤ - لەگەرمیان ٥ ملیۆن دۆلار  وەزیری کارەبا باس لەوە دەکات کە "ده‌كرێت بڵێین ئێستا به رێژەی ٩٠ % ئەو پرۆژانە ته‌واو بوونه و كه‌وتوونه‌ته خزمه‌تی هاووڵاتیان. هەروەها له پارێزگای سلێمانی به هه‌مانشێوه چه‌ندان پرۆژەی دیكه‌ی تایبه‌ت به بواری كاره‌با جێبه‌جێ كراون، بۆ نموونه هێڵی كاره‌بای نێوان بازیان - راپه‌ڕین، سه‌یدسادق - تانجه‌رۆ و دانانی چه‌ندین مۆبایل له عه‌ربه‌ت و شوێنه‌كانی دیكه‌ی سنووره‌كه".   بەگوتەی کەمال محەممەد، له گه‌رمیانیش وێستگه‌ی ساڵح ئاغا و گۆڕینی خه‌تی ١٣٢ كه‌یڤی و هێڵێكی دیكه‌ی ٣٣ كه‌ی ڤی دیكه‌یش له سنووره‌كه جێبه‌جێ كراون. له پارێزگای دهۆك توانراوه زیاتر له ٥٠ كیلۆمه‌تر و هێڵێكی ١٣٢ کەى ڤی بۆ زاخۆ رابكێشرێت، هاوكات هێڵه‌كانی كاره‌بای قه‌سرۆك، داره‌توو، به‌رده‌ڕەش و شاریا كاریان له‌سه‌ر كراوه و پرۆژەكان ئه‌نجام دراون.   چاکسازیی و گۆڕانکارییەکان لە بواری کارەبا هەنگاوێکی دیکەی حکومەتی هەرێمی کوردستان لەو کەرتە. کەمال محەمەد ساڵح وەزیرى کارەباى حکومەتى هەرێمى کوردستان سه‌باره‌ت به چاكسازییه‌كانی وه‌زاره‌تەکەى رایگەیاند "هه‌مواركردنه‌وه‌ی گرێبه‌سته‌كان سوودێكی زۆری بۆ وه‌زاره‌تی كاره‌با و وه‌زاره‌تی دارایی هه‌بووه، چونكه ئه‌و چاكسازییانه گۆڕانكاریی له‌سه‌ر نرخ و قه‌ره‌بووكردنه‌وه و پابه‌ندبوونی كۆمپانیاكان دروستكرد، بۆ نموونه نرخی كۆمپانیای سایكل له ٦٣ دۆلاره‌وه بووه ٤٥ دۆلار، قه‌ره‌بووكردنه‌وه‌یشیان له ٣٢ دۆلار كرایه ١٦ دۆلار، هه‌روه‌ها پابه‌ندبوونه‌كانی سه‌ر حكومه‌ت له ٨٥ % ـەوە بووە ٦٠ %. ده‌رئه‌نجامی ئه‌و گۆڕانكارییانه روونە بۆ نموونە له ساڵی ٢٠١٨ ى زایینى بڕی ٢٦٨١ مێگاوات كاره‌با بە ٨٣٨ ملیۆن دۆلار بوو، به‌ڵام له ساڵى ٢٠٢٠ ى زایینیدا، بڕى مێگاواتەکە زیاد بوو بۆ ٣٢٤٠ مێگاوات و بڕى پارەکەشى کەم بووەوە بۆ ٧٧١ ملیۆن دۆلار، واته ٧٤٧ مێگاوات زیاتر بوو و هاوكاتیش ٦٠ ملیۆن دۆلار لە تێچووەکەى كه‌متر بووەوە".  بەپێى راپۆرتێکى وەزارەتى کارەبا کە بۆ دوو ساڵى رابردووى ئەم کابینەیەیە، بە هەمووارکردنەوەى گرێبەستەکان گوژمەیەکى زۆر بۆ حکومەت گەڕێندراوەتەوە کە ساڵانە زیاترە لە ٣٠٠ ملیۆن دۆلارە و لێخۆشبوونی قەرزەکانی وەزارەتیش بە گوژمەی (٤٧٥٧٦٠٠٠) دۆلار بووە.  سیستەمى دابەشکردن و کۆنترۆڵکردنی کارەبا یەکێک لە کێشە و گرفتەکانی بەردەم وەزارەت بووە، کەمال محەمەد ساڵح وەزیرى کارەباى حکومەتى هەرێمى کوردستان لەوبارەوە دەڵێت: "له بواری دابه‌شكردنی كاره‌با توانیومانە زیاتر له ٤٧٠ پرۆژە ئەنجام بدەین كه گوژمه‌ی هەمووى بایی ٦٥ ملیار دینارە. له ئه‌نجامی هه‌موو ئه‌و كار و چالاكییانه ئه‌گه‌ر به‌راورد له نێوان شه‌ش مانگی ٢٠١٩ ى زایینى و شه‌ش مانگی ٢٠٢٠ ى زایینى بكرێت، روون ده‌بێته‌وه كه كاره‌با به گشتی ٣ كاژێر زیادی كردووه، هه‌روه‌ها تێچووی كیلۆوات له ٢٠١٨ دا بە ١٢٨ دینار بووە، کەچى ئێستا توانراوه تێچووه‌كه کەم بکەینەوە بۆ ٧١ دینار، به‌مه‌یش ٤٥ % ی تێچووی یه‌كه‌ی كاره‌با له‌سه‌ر حكومه‌ت كه‌م كراوه‌ته‌وه".  هه‌روه‌ها له ماوه‌ی دوو ساڵی رابردوودا وەک وەزیری کارەبا دەڵێت: "بۆ ئه‌وه‌ی زیاتر كۆنترۆڵی كاره‌با بكرێت، کارمان لەسەر فراوانترکردن و گشتگیرکردنى سیستەمی پێوه‌ری زیره‌ك کردووە و ئێستا به ڕێژەی ٥٠ % ته‌واو بووه كه سوودێكی زۆری هه‌یه بۆ رێگەگرتن لە زێده‌ڕۆیی و ئه‌مپێری كاره‌با سنووردار ده‌كات و خوێندنه‌وه‌ی کارەبا ورد و ئاسان و کۆنتڕۆڵکردنیشى ئاسانتر دەکات، ئەم پرۆژەیەش به گوژمه‌ی ٢٥٣ ملیۆن دۆلار ئه‌نجام دراوه و هیچ کۆستێکیش نەخراوەتە سەر هاووڵاتیان و حکومەت خۆى ئەنجامى دەدات".  ماوەیەکە رەخنەى ئەوە دەگیرێت کە دۆخى کارەبا لە هەرێمی کوردستان باش نییە دەنگۆى ئەوە بڵاو بووەتەوە کە حکومەتى هەرێمى کوردستان کارەبا دەفرۆشێت بە نێوەڕاست و خوارووى عێراق. کەمال محەمەد ساڵح وەزیرى کارەباى حکومەتى هەرێمى کوردستان روونیکردەوە و گوتی: "دوای سه‌ردانیكردنی وه‌زیری كاره‌بای عێراق بۆ هه‌ولێر و دیداری له‌گه‌ڵ سه‌رۆكوه‌زیرانی هه‌رێمی كوردستان، وه‌زاره‌تی كاره‌بای حكومه‌تی هه‌رێمی كوردستان بڕی زیاتر له ٤٥٠ مێگاوات کارەباى داوەتە عێراق به تایبه‌ت هه‌ردوو پارێزگای كه‌ركووك و نەینەوا، ئێمه لێره‌دا روونی ده‌كه‌ینه‌وه ئه‌و كاره‌بایه هیچ په‌یوه‌ندییه‌كی به كاره‌بای هه‌رێمى کوردستانه‌وه نییه و هیچ كاریگه‌رییه‌كی له‌سه‌ر ئاستی كاره‌بای هه‌رێم و هاونیشتمانیانى کوردستان نییه".  کەمال محەممەد زیاتر روونیدەکاتەوە و دەڵێت: "له بنه‌ڕەتدا ئه‌و یه‌كه كاره‌باییانەى کە هەمانبوون وه‌ستابوون و لەكار كه‌وتبوون، به‌ڵام حكومه‌تی عێراق سووته‌مه‌نی و پاره‌ی وه‌به‌رهێنه‌رانی بۆ دابینکرد و له به‌رانبه‌ریشدا هه‌رێمی كوردستان مانگانه زیاتر له دوو ملیۆن دۆلاری بۆ هه‌ر یه‌كەیەكی كاره‌با وه‌ك قه‌ره‌بوو دەدا کە ئێستا نەماوە، بەمەش نەک هەر کارەبامان نەداوە بەڵکو داهاتیشمان زیادى کردووە".