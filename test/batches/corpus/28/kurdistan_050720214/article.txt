ناسر عەلی، بەڕێوەبەری نووسینگەی رووداو لە دهۆک رایگەیاند، لە کاژێر ١٠ی شەوی رابردووەوە شەڕێکی سەخت لەنێوان سوپای تورکیا و گەریلاکانی پەکەکە دەستیپێکرد، لە دەستپێکیشدا گەریلاکانی پەکەکە لە هەندێک شوێن لەڕێگەی بیکەیسی و دۆشکە دەستیان بە تەقەکردن کرد، دوابەدوای ئەوەش سوپای تورکیا دەستی بە بۆردوومان و تۆپبارانکردنی ئەو ناوچانە کرد و تاوەکو کاژێر ٣ی بەرەبەیانی ئەمڕۆش تۆپباران و بۆردوومانکردن هەر بەردەوامبوو، بۆردوومانەکەش لە نزیکی گوندەکانی هروورێ، چەلکێی موسڵمانان، چەلکێی کریستیان و کۆمەڵگەی بریفکان بوو.  بەهۆی ئەو بۆردوومان و تۆپبارانەشەوە بۆ جاری چوارەمە کارەبای گوندی هرورێ دەپچڕێت، بە گوتەی سەربەست سەبری، بەڕێوەبەری ناحیەی کانی ماسێ تیمێکیان ناردووە بۆ چاککردنەوەی کارەبا گوندی هروورێ.  تاوەکو ئێستا نزیکەی ١١ هەزار دۆنم زەوی لە سنووری ناوچەکە سووتاون و زیانیان بەرکەوتووە، هاوکات ژماریەک زۆر لە دارە بەردارەکانیش زیانیان بەرکەوتووە و سووتاون.  گوندی هروور یەکێکە لە ئاوەدانترین گوندەکانی سنووری ناحیەی کانی ماسێ کە ٥٠ ماڵ تێیدا دەژین و بە قووڵیی هەشت کیلۆمەتر دەکەوێتە ناوجەرگەی ئۆپەراسیۆنی چڕنووکی هەورەتریشقە.  سوپای تورکیا لە ٢٣ی مانگی نیسان ئۆپەراسیۆنی چڕنوکی ھەورەبروسکەی لە سنووری ناحیەی کانی ماسێ دەستپێکرد و تاوەکو ئێستا بەردەوامە، بەھۆیەوە پێنج گوند چۆڵکراون و ١١ بنکەی سەربازیی نوێ لە سنوورەکە داناوە.