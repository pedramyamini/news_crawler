موقەدەم شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، ژنەکە ناوی (ش. ئـ. ع)ـە و لەدایکبووی ١٩٧٧ ـە. پیشەیشی ژنی ماڵەوەیە.   ژنەکە دانیشتووی گەڕەکی کارەبا بووە لە قەڵادزێ، دوای رووداوەکەش گەیێندراوەتە نەخۆشخانەی گشتیی قەڵادزێ.   لەبارەی رێژەی سووتاوییەکەی، موقەدەم شۆڕش ئیسماعیل ئاماژەی بەوە کرد، ئەگەر کەسێک رێژەی سووتاوییەکەی تاوەکو ٤٠ % بێت، لە نەخۆشخانەکانی سنوورەکە چارەسەری بۆ دەکەن، بەڵام لەبەر ئەوەی بەشی تایبەت بە سووتاوییان نییە، ئەگەر لەو رێژەیە زیاتر بێت، ئەوا رەوانەی هەولێر یان سلێمانی دەکەن. ئەوەش بە هاوئاهەنگی لەگەڵ کەسوکاری کەسەکە دەبێت.   پۆلیس قسەی لەگەڵ ژنەکە و کەسوکاری کردووە، ئەنجامەکەیشی وەکو شۆڕش ئیسماعیل بە رووداوی راگەیاند، بە گوتەی ژنەکە و کەسوکاری "ئەم ئێوارەیە ئامادەکارییان کردووە بۆ گۆشتبرژاندن، پاش ئەوەی خەڵووزی کردووەتە نێو مەقڵییەکە و نەوتی پێداکردووە بۆ گەشکردنەوەیان، دەستبەجێ ئاگرەکە کڵپەی کردووە و بەخۆیدا پرژاوە و بەو هۆیەشەوە هەردوو دەست و قاچی سووتاون. "  ئەو ژنە بەهۆی زۆریی رێژەی سووتاوییەکەی بۆ نەخۆشخانەکانی سلێمانی بەڕێکراوە. پۆلیس دەڵێت، دۆسیەی لێکۆڵینەوەیان بۆ رێکخستووە.