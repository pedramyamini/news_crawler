هەپەگە، کە باڵی چەکداری پارتی کرێکارانی کوردستانە، لە راگەیێندراوەکەیدا کە ئەمڕۆ چوارشەممە ١١ - ٨ - ٢٠٢١ بڵاوی کردووەتەوە دەڵێت: "پێشتر رامانگەیاندبوو، رۆژی ٢٦ی تەممووز، پەیوەندییمان لەگەڵ گروپێکی گەریلامان لە گوندی بێخمەی سەر بە شارەدێی خەلیفان پچڕاوە. ئێمە بانگەوازمان کرد و سەردانی خانەوادەی ئەو گەریلایانەش بۆ زانینی چارەنووسیی رۆڵەکانیان تائێستا لەلایەن پەدەکەوە بێ وەڵام ماوەتەوە".  هەر بەگوێرەی راگەیێندراوەکەی هەپەگە، دوو لە گەریلاکان خەڵکی باکووری کوردستانن بە ناوەکانی سەروەر سەرحەد (ئەرداڵ ئاسلان) لە دایکبووی ئەرزڕۆم، وارگەش چاوڕەش (ئایهان تاتلی) لە دایکبووی شرنەخ و دژوار بەرخۆدان (مەحمود خەلەف) کە خەڵکی حەسەکەی رۆژئاڤای کوردستانە.   ناوەندی راگەیاندن و چاپەمەنیی هەپەگە رۆژی پێنجشەممە ٢٩ - ٧ - ٢٠٢١ رایگەیاند: دەستەیەکی بچووک لە گەریلاکانیان ویستوویانە لە ناوچەیەکەوە بچنە ناوچەیەکی دیکە، دوای ئەوەی گەیشتوونەتە ناوچەیەکی خەلیفان، لە ٢٦ی تەممووزەوە پەیوەندییان لەگەڵ ئەوان پچڕاوە.  هەپەگە لە راگەیێندراوەکەیدا گوتبووی: "بەپێی زانیارییەکانمان، کە لە خەڵکی خۆجێی ناوچەکەوە بە دەستمان هێناوە، هێزەکانی سەر بە پارتی دیموکراتی کوردستان (پەدەکە) ئەو دەستەیە لە گەریلاکانیان گەمارۆداوە و هێرشیان کردووەتە سەریان و هەندێک لە هەڤاڵانمان شەهید بوون. ئەو ناوچەیە لەلایەن هێزەکانی پەدەکەوە گەمارۆ دراوە، رۆیشتن بۆ ئەو ناوچەیە قەدەخە کراوە و هیچ زانیارییەک لەوبارەیەوە دەست ناکەوێت. "  بەڵام بەرپرسێکی وەزارەتی پێشمەرگە رەتیکردبووەوە هێرشیان کردبێتە سەر گەریلاکانی پەکەکە و دەڵێت بە پێچەوانەوە ئەوان هێرشیان کردووە.  عەمید عوسمان محەممەد، بەڕێوەبەری گشتی راگەیاندن و هۆشیاری نیشتمانی وەزارەتی پێشمەرگە، رۆژی ٢٩ - ٧ - ٢٠٢١ بە تۆڕی میدیایی رووداوی راگەیاندبوو: "ئەوان هێرشیان کردووەتە سەر هێزەکانی پێشمەرگە. وەکو جارانی پێشووتر ئەوان دەیانەوێت هێزەکانی پێسمەرگە لە شەڕێک بگلێنن کە خواستی حکومەتی هەرێمی کوردستان و هێزی پێشمەرگە نییە. "  رۆژی ٢٦ی تەمموز، فەریقى یەکەم جەمال ئێمنیکى، سوپاسالاری هێزی پێشمەرگە، بە (رووداو)ی راگەیاند: "لە نێوان خەلیفان و بێخمە، ژمارەیەک گەریلای پەکەکە تەقەیان لە بازگەیەکی پێشمەرگە کردووە و پێشمەرگەش وەڵامی داوەتەوە". سوپاسالاری پێشمەرگە گوتیشی: "لە ئەنجامی ئەو رووداوە، زیان هەیە. "