دادوەر جەلیل عەدنان خەلەف، سەرۆکی ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردنەکان و ئەندامانی ئەنجوومەنەکە و سەرۆکی فەرمانگەی هەڵبژاردن پابەندبوونی خۆیان بە ئەنجامدانی هەڵبژاردنی ئەنجوومەنی نوێنەرانی عێراق لە وادەی خۆی لە ١٠ی ئۆکتۆبەری ٢٠٢١ دووپاتکردەوە و رایانگەیاند، کۆمیسیۆن بەپێی خشتەیەک کارەکانی بۆ هەر قۆناخێک بەڕێدەکات.  کۆمیسیۆن دەڵێت، ئامادەکارییەکانی تەواو دەکات و نموونەی کارتی دەنگدانی گشتیی پەسندکردووە، کە ناوی بەربژێرەکانی بازنەکانی هەڵبژاردن و ژمارەکانیان و درووشمەکانیانی تێدایە لە ٨٣ بازنەی هەڵبژاردن لە ١٩ نووسینگەی پارێزگا، سەرەڕای پەسندکردنی کارتی دەنگدانی تایبەت.  لە راگەیێندراوی کۆمیسیۆندا هاتووە، کۆمیسیۆنی باڵای سەربەخۆی هەڵبژاردنەکان تۆماری دەنگدەرانی گشتی پەسندکرد لە ٨ هەزار و ٢٧٣ بنکەی دەنگدان لە ٥٥ هەزار و ٤١ وێستگەی دەنگدان، ژمارەی دەنگدەرانی دەنگدانی گشتی ٢٣ ملیۆن و ٩٨٦ هەزار و ٧٤١ کەسن دوای سڕینەوەی داتاکانی ٤٣ هەزار دەنگدەری مردوو کە ناوەکانیان لەوەزارەتی تەندروستییەوە بۆ کۆمیسیۆن دووپاتکراونەتەوە.  هەروەها کۆمیسیۆن تۆماری دەنگدەرانی دەنگدانی تایبەتی پەسندکرد کە ٥٩٥ بنکەی دەنگدان دەبن و ٢ هەزار و ٥٨٤ وێستگەی دەنگدان لەخۆدەگرن و ١ ملیۆن و ٧٥ هەزار و ٧٢٧ دەنگدەریان لە ئەندامانی هێزە چەکدار و ئەمنییەکان لەخۆدەگرێت، جگە لە دەنگدەرانی گرتووخانەکان کە ژمارەیان ٦٧١ کەس دەبن و ٦ وێستگەی دەنگدانییان بۆ تەرخانکراوە لە پارێزگاکانی دهۆک، واست، موسەننا، میسان و سلێمانی.  هەروەها تۆماری دەنگدەرانی تایبەت بە ئاوارەکان کە ژمارەیان ١٢٠ هەزار و ١٢٦ دەنگدەردەبێت و ٨٦ بنکەی دەنگدان و ٣٠٩ وێستگەیان بۆ تەرخانکراوە.