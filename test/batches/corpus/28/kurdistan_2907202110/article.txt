رۆژی پێنجشەممە ٢٩ - ٠٧ - ٢٠٢١ یەکێتیی نیشتمانیی کوردستان و بزووتنەوەی گۆڕان لە مەکتەبی سیاسیی یەکێتی بۆ تاوتوێی پەیوەندییەکانیان و دیاریکردنی کەسێك بۆ پۆستی سەرۆکی هاوپەیمانی نێوانیان بۆ هەڵبژاردنی داهاتووی پەرلەمانی عێراق کۆبوونەوە و دوای دوو کاژێر کۆبوونەوەکە کۆتاییهات.  کۆبوونەوەکە لە مەکتەبی سیاسیی یەکێتی بوو، بافڵ تاڵەبانی، هاوسەرۆکی یەکێتیی نیشتمانیی کوردستان و عومەر سەید عەلی، رێکخەری گشتیی بزووتنەوەی گۆڕان سەرۆکایەتیی کۆبوونەوەکەیان کرد.  بەپێی راگەیێندراوێکی کۆبوونەوەکەی یەکێتیی نیشتمانیی کوردستان و بزووتنەوەی گۆڕان، تەوەری سەرەکیی کۆبوونەوەکە گفتوگۆکردن بوو لەسەر دوایین گۆڕانکاریی و پێشهاتە سیاسی و ئابوورییەکانی هەرێمی کوردستان و عێراق و چڕکردنەوەی هەوڵەکان بەمەبەستی خزمەتکردنی زیاتری خەڵک و وەڵامدانەوەی پێداویستییەکانی هاووڵاتیان.  لە راگەیێندراوەکە ئاماژە بەوەکراوە، قوباد تاڵەبانی وەک سەرۆکی نوێی ھاوپەیمانیی کوردستان پەسەندکرا، هەروەها ھەردوولا جەختیان لە پشتگیریکردنی ناوبراو و سەرخستنی ھاوپەیمانیەتییەکە کردەوە.   هەر لە کۆبوونەوەکەدا بڕیاردرا بە کاراکردنی لیژنەکانی هەڵبژاردن و تەواوکردنی ئامادەکارییەکان و چڕکردنی هەماهەنگی نێوانیان.   رۆژی ٠١ - ٠٥ - ٢٠٢١ هاوپەیمانیی کوردستان لەنێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، ناوەڕاستیی مانگی رابردووش هاوسەرۆکانی یەکێتی و رێکخەری گشتیی بزووتنەوەی گۆڕان لە رێوڕەسمێکدا واژووی خۆیان خستە سەر رێککەوتنی هاوپەیمانییەکە.     لە ٨ ـی تەممووز کێشەکانی نێوان هاوسەرۆکانی یەکێتی دەستیپێکرد، دوای نزیکەی هەفتەیەک لە کۆبوونەوەی مەکتەبی سیاسیی حیزبەکە رێککەوتن لەسەر لێسەندنەوەی دەسەڵاتەکان لە لاهوور شێخ جەنگی و رادەستکردنی بە بافڵ تاڵەبانی، هاوسەرۆکی یەکێتی.     ١٩ ـی ئەم مانگەش لاهوور شێخ جەنگی، هاوسەرۆکی یەکێتی لە پەیامێکدا کشانەوەی خۆی لە سەرۆکی هاوپەیمانیی کوردستان (یەکێتی و گۆڕان) راگەیاند و گوتی، "لە سۆنگەی ئەم پێشهاتە نوێیانەی ناو حیزبەکەم لە بەرپرسیارییەتی سەرۆکی هاوپەیمانیی کوردستان دەکشێمەوە و بەرپرسیارێتییەکەی بە هاوسەرۆک و ئەنجوومەنی سەرکردایەتی دەسپێرم. "       دەقی راگەیێندراوەکەی کۆبوونەوەی یەکێتی و گۆڕان  ئەمڕۆ پێنجشەممە (٢٩/٧/٢٠٢١)، کۆبوونەوەی باڵای یەکێتیی نیشتمانیی کوردستان و بزووتنەوەی گۆڕان لە مەکتەبی سیاسی یەکێتی لە سلێمانی ئەنجامدرا.  تەوەری سەرەکی کۆبوونەوەکە گفتوگۆکردن بوو لەسەر دوایین گۆڕانکاریی و پێشھاتە سیاسی و ئابوورییەکانی ھەرێمی کوردستان و عێراق و چڕکردنەوەی هەوڵەکان بەمەبەستی خزمەتکردنی زیاتری خەڵک و وەڵامدانەوەی پێداویستییەکانی ھاوڵاتیان.  لە بەشێکی دیکەی کۆبوونەوەکەدا قوباد تاڵەبانی وەک سەرۆکی نوێی ھاوپەیمانی کوردستان پەسەندکرا و ھەردوولا جەختیان لە پشتگیریکردنی ناوبراو و سەرخستنی ھاوپەیمانیەتییەکە کردەوە. لەو چوارچێوەیەدا بڕیاردرا بە کاراکردنی لیژنەکانی هەڵبژاردن و تەواوکردنی ئامادەکارییەکان و چڕکردنی هەماهەنگی نێوان هەردوولا.