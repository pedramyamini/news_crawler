خەیری بۆزانی، سەرپەرشتیاری دۆسیەی رزگارکردنی رفێندراوانی ئێزدی، بە تۆڕی میدیایی روودوای راگەیاند: "نووسینگەی رزگارکردنی رفێندراوانی ئێزدی زیاتر لە شەش ساڵە لە دهۆک کار لەسەر دۆسیەی رفێندراوانی دەستی داعش دەکات، بەبڕیاری نێچیرڤان بارزانی، سەرۆکی هەرێمی کوردستان، لە ١٥ - ٧ - ٢٠٢١ لە هەولێر درێژە بە کارەکانی دەدات. "  رۆژی ٣ - ٨ - ٢٠١٤ چەکدارانی داعش پەلاماری قەزای شنگال و دەوروبەریان دا، ژمارەیەکی زۆر کوردی ئێزدییان کۆمەڵکوژکرد، زیاتر لە ٦٠٠٠ منداڵ و ئافرەتی کوردی ئێزدیان رفاند. زۆربەی منداڵەکان بردرانە کەمپەکانی راهێنان بۆ شەڕ و ئافرەتەکانیش کران بە کەنیزەک.  دوای ئەوەی لە ١٣ - ١١ - ٢٠١٥ شنگال لە چنگی داعش دەرهێندرا، بە بڕیاری نێچیرڤان بارزانی، کە ئەوکات سەرۆکی حکومەتی هەرێمی کوردستان بوو، نووسینگەی رزگارکردنی رفێندراوانی ئێزدی کرایەوە.  خەیری بۆزانی، کە هاوکات بەڕێوەبەری گشتیی کاروباری ئێزدییەکانە لە وەزارەتی ئەوقاف، گوتی: "زیاتر کار لەسەر فایلەکانی رزگاربووانی دەستی داعش دەکەین و بەشێوەیەکی تایبەت کەیسەکان بە دۆکیۆمێنت دەکەین، بەردەوامیش بە کارەکان دەدەین. "  خەیری بۆزانی، هەبوونی ژمارەیەکی زۆر لە کۆنسوڵگەری و نوێنەرایەتیی وڵاتان لە هەولێر، بە هۆکاری گواستنەوەی نووسینگەکەیان بۆ هەولێر دانا.  بەپێی ئاماری نووسینگەی رزگارکردنی رفێندراوانی ئێزدی، لە ٣ - ٨ - ٢٠١٤ تاوەکو ٣ - ٥ - ٢٠٢١ لە کۆی شەش هەزار و ٤١٧ کوردی ئێزدی کە رفێندراون، سێ هەزار و ٥٤٥ کەس رزگارکراون، کە پێکدێن لە هەزار و ٢٠٥ ئافرەت، ٣٣٩ پیاو، هەزار و ٤٥ منداڵی کچ و ٩٥٦ منداڵی کوڕ. هەروەها دوو هەزار و ٧٦٨ کوردی ئێزدیش تائێستا چارەنووسیان نادیارە.