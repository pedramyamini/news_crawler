هاوکارییەکان ئەمڕۆ دووشەممە ٢٦ - ٠٧ - ٢٠٢١ گەیشتوونەتە وەزارەتی پێشمەرگە، عەمید عوسمان محەممەد، بەڕێوەبەری گشتیی راگەیاندن و هۆشیاریی نیشتمانیی وەزارەتی پێشمەرگە بە تۆڕی میدیایی رووداوی راگەیاند "لە چوارچێوەی هەوڵەکانی هاوپەیمانان بۆ پڕچەککردنی هێزەکانی پێشمەرگە، بەشێکی دیکەی هاوکارییە لۆجیستییەکانی هاوپەیمانان گەیشتە وەزارەتی پێشمەرگە. "  بەڕێوەبەری گشتیی راگەیاندن و هۆشیاریی نیشتمانیی وەزارەتی پێشمەرگە دەشڵێت "بڕیارە لە چوارچێوەی بەرنامەی وەزارەتی پێشمەرگە ئەو هاوکارییانە بەسەر لیواکانی پیادەی وەزارەی پێشمەرگەدا دابەشبکرێن. "  سەنتەرى ميديای وەزارەتی پێشمەرگەی هەرێمی کوردستان لەبارەی ئەو هاوکارییانە راگەیێندراوێکی بڵاوکردووەتەوە و دەڵێت "لە درێژەی ئەو کۆمەک و هاوکاریانەی هاوپەیمانان  پێشکەش بەهێزی پێشمەرگەی کوردستانی دەکەن، بەشێک لەو هاوکاریانە گەیشتنە دەست هێزەکانی پێشمەرگە و لە رێوڕەسمێکی تایبەتدا بە ئامادەبوونی ئەفسەرانی باڵای وەزارەتی پێشمەرگە و هاوپەیمانان واژۆی پێدان و وەرگرتنی ئەو هاوکاریانە لە لایەن هاوپەیمانان و وەزارەتی پێشمەرگەی حکومەتی هەرێمی کوردستان کرا. "  سەنتەرى ميديای وەزارەتی پێشمەرگە دەشڵێت، "ئەو هاوکاریانە لە چوارچێوەی پرۆگرامێکی تایبەتە لەڕێگەی هاوپەیمانیی نێودەوڵەتییەوە پێشکەش بە پێشمەرگە دەکرێت، بۆ لەناوبردن و تێکشاندنی داعش و گرووپە تیرۆریستییەکان. "  بەپێی زانیارییەکانی تۆڕی میدیایی رووداو کە لەسەرچاوەیەکی وەزارەتی پێشمەرگە دەستیکەوتووە، هاوکارییەکان پێکهاتوون لە ٥٠ هەمەری سەربازیی، سێ تانکی ئاو و ٢٥ بارهەڵگری مامناوەند.   هاوپەیمانیی نێودەوڵەتی بۆ رووداو: ٧٠ هەمەر و ئۆتۆمبێلی سەربازیمان رادەستی پێشمەرگە کرد    وەین مارۆتۆ، گوتەبێژی هاوپەیمانیی نێودەوڵەتی دژی داعش بە تۆڕی میدیایی رووداوی راگەیاند "ئەمڕۆ زیاتر لە ٧٠ هەمەر و ئۆتۆمبێلی سەربازیمان رادەستی  بەشی لۆجستی نێو وەزارەتی پێشمەرگە کرد. "    گوتەبێژی هاوپەیمانیی نێودەوڵەتی دژی داعش راشیگەیاند، ئەو ئامێرانە تێکەڵ بە هەوڵی هێزە هاوبەشەکانمان دەکرێن بۆ دڵنیابوونەوە لە تێکشکاندنی داعش.  رۆژی ١٥ - ٠٧ - ٢٠٢١ بە سەرپەرشتیی وەزارەتی پێشمەرگە و فەرماندەیی ئۆپەراسیۆنە هاوبەشەکان، بەشێکی دیکە لە هاوکارییەکانی هاوپەیمانان گەیشتە دەست هێزەکانی پێشمەرگە کە پێکهاتوون لە کەلوپەل و کەرەستەی لۆجیستیی سەربازی.  لیوا قارەمان کەمال، جێگری سوپاسالاری پێشمەرگە بۆ ئۆپەراسیۆنەکان لە وەزارەتی پێشمەرگە بە تۆڕی میدیایی رووداوی راگەیاندبوو، "ئەم هاوکارییانە لە چوارچێوەی ئەو کۆمەک و هاوکارییانەدان کە وڵاتانی ناو هاوپەیمانیی نێودەوڵەتی دژی داعش بۆ هێزەکانی پێشمەرگە بڕیاریانداوە هێزەکانی پێشمەرگە پڕچەک بکەن، هاوکارییەکانی دیکەش بەڕێوەن. "  ئەم پرۆگرامی هاوکاری و پڕچەککردنەی لیواکانی وەزارەتی پێشمەرگە لە ساڵی ٢٠١٤ ـەوە دەستی پێکردووە و بەردەوام هێزەکانی هاوپەیمانان کۆمەک هاوکاری پێشمەرگەیان کردووە.