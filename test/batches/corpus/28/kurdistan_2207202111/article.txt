بەشێک لە گەشتیاران سەیرانگەکە پیس دەکەن، بەهۆی نەبوونی کارمەندانی شارەوانی، کەسانی خۆبەخش خۆیان زبڵ و خاشاکی تاڤگەکە کۆدەکەنەوە و داوا لە گەشتیاران دەکەن زبڵ لە تاڤگەکە فڕێ نەدەن و پاکوخاوێنی بپارێزن.  لە رۆژانێکدا کە گەرما و بێئاوی تەنگی بە زۆربەی پارێزگاکانی ئێران و رۆژهەڵاتی کوردستان هەڵچنیوە، هاوینەهەواری سوولەدوکەل لە پارێزگای ورمێی رۆژهەڵاتی کوردستان، جێگەی سەرنج و سەردانی ژمارەیەکی زۆری گەشتیارانە.  خورشید شەعبانی، هاونیشتمانییەکی خەڵكی ورمێیە و دەڵێت، "ناوچەکەمان شوێنێکی گەشتیارییە، خەڵکی لە هەموو پارێزگاکانەوە دێنە ئێرە، تەنانەت لە دەرەوەی وڵاتیش گەشتیار سەردانمان دەکەن. سرووشتەکەی هەتا بڵیی جوانە داوا لە خەڵکیش دەکەین بە پاکی سرووشتەکە راگرن".  رێگەی هاتووچۆ بۆ سەر تاڤگەی سوولەدوکەل کە رێگەیەکی نالەبارە و دەریدەخات کە وەکو پێویست کار بۆ ستانداردبوونی نەکراوە، تاوەکو بکرێتە شوێنێکی گەشتیاری و داهاتی بۆ خەڵکی ناوچەکەش هەبێت.  بەهۆی نەبوونی خزمەتگوزاریی پێویست لەم هاوینەهەوارە، وەک نەبوونی ئاودەست و شوێنی تایبەت بە کۆکردنەوەی زبڵ، یەک لە مەترسییە رژدییەکانی سەر سوولەدوکەل، خۆڵ و خاشاکن کە رۆژانە لە لایەن گەشتیارانەوە لە سرووشتەکەیدا فڕێدەردێن.   هەرچەندە لەلایەن خەڵکی گوندەکانی دەوروبەری تاڤگەکەوە، ژمارەیەک خەڵک بە شێوەی خۆبەخش ئەم زبڵانە کۆدەکەنەوە، بەڵام خەڵکی ناوچەکە بەردەوام داوا لە گەشتیاران دەکەن کە خۆیان پابەندی رێکارەکانی ژینگەپارێزی بن.  تاڤگەی سوولەدوکەل لە ناوچەی مەرگەوەڕی ورمێ، بەهۆی ئەم بەفرانەوە کە لە چلەی هاوینیشدا بە شاخەکانییەوە دەمێنێتەوە، خوڕەی ئاوەکەی و چوونی گەشتیاران بۆی بەردەوامە.