رۆژی دووشەممە هێزە سەربازییەکانی ئێران لە سنووری هەنگەژاڵی بانە تەقەیان لە کۆمەڵێک کۆڵبەر کردووە و بەو هۆیەوە کۆڵبەرێک بەناوی فەرەیدوون ساڵەحی کە خەڵکی بۆکانە، گیانی لەدەستدا.  سەرچاوەیەک کە نەیویست ناوی ئاشکرا بکرێت لە بانەوە بە رووداوی گوت، لە تەقەکردنەکەدا دوو کەس برینداربوون و لە وەرگەڕانی ئۆتۆمبێلێکیشدا لە سنووری هەنگەژاڵ هەشت کۆڵبەری دیکە برینداربوون.  ئەوە بووەتە هۆی ناڕەزایەتیی ژمارەیەک لە خەڵکی بانە و شەوی رابردوو دەیان کەس بە نیشانەی ناڕەزایەتی لە بەردەم قایمقامەتی ئەو شارەدا کۆبوونەوە.  هەروەها بنەماڵەی کۆڵبەرەکانیش لە بەردەم نەخۆشخانەی سەلاحەدینی ئەیوبی ـی بانە کۆبوونەوە کە لەوێ کۆڵبەرە بریندارەکان چارەسەریان بۆ دەکرا.  کۆڵبەرەکان توێژێکی کەمداهاتی رۆژهەڵاتی کوردستانن کە بۆ دابینکردنی بژێویی ژیانیان لە سنوورەکانی باشوور و باکووری کوردستان لەگەڵ رۆژهەڵاتی کوردستان لەپێناو بڕە پارەیەکدا بە کۆڵ کەلوپەل دەگوازنەوە.  حکومەتی ئێران کۆڵبەریی بە شتێکی نایاسایی دەزانێت، بۆیە ساڵانە ژمارەیەک زۆریان بە رووداوی جۆراوجۆر گیانلەدەست دەدەن و بریندار دەبن، لەوانە بە تەقەی هێزە سەربازییەکانی ئێران یان رووداوە سرووشتییەکان و کەوتنەخوارەوە لە شاخ.  بەپێی راپۆرتی رێکخراوی هەنگاو بۆ مافەکانی مرۆڤ، ساڵی ٢٠٢٠ ـی زایینیی ٥٩ کۆڵبەر گیانیان لەدەستداوە و ١٨١ کەسیشیان بریندار بوون.  کۆڵبەرەکان جاری واشە لەلایەن هێزە سنوورپارێزەکانی ئێرانەوە دەگیرێن، سوکایەتییان پێدەکرێ یان دەستبەسەر کۆڵەکانیاندا دەگیرێت.  تۆڕی مافی مرۆڤی کوردستان رۆژی ١٩ - ٠٧ - ٢٠٢١ ڤیدیۆیەکی بڵاوکردەوە کە بەپێی ڤیدیۆکە هێزە سنوورپارێزەکانی ئێران لە سنووری چاڵدێران لە پارێزگای ورمێ پێنج کۆڵبەریان دەستبەسەرکردووە و زۆر بە تووندی ئەشکەنجەیان دەدەن.  ئەوان بەهۆی ئەشکەنجەوە بۆ نەخۆشخانەکانی ماکۆ و چاڵدێران راگوێزراون. کەسێک کە ڤیدیۆکەی تۆمار کردووە، دەڵێ: "داعشیش کاری لەو جۆرە ناکات. "  رۆژی ١٦ - ٠٧ - ٢٠٢١ هێزەکانی پاراستنی سنووری ئێران لە سنووری شارۆچکەی نەوسوود لە نزیک پاوە سێ کۆڵبەری خەڵکی سەلاس و باوەجانیان ئەشکەنجە دا.