رووداوەکە نزیک کاژێر ١٠: ٣٠ خولەکی رۆژی دووشەممە ٠٩ - ٠٨ - ٢٠٢١ روویداوە. مزەفەر ئەزوەر، ئامۆزای ژنەکە بە تۆڕی میدیایی رووداوی راگەیاند "ئەو رۆژە لە ماڵەوە بووەتە کێشەیان و دواتر پیاوەکەی لە ژنەکەی داوە و هەڕەشەی کوشتنی لێکردووە، ژنەکە خۆی پێنەگیراوە و دەچێتە سەربانی ماڵەکەی و خۆی فڕێدەداتە خوارەوە.''  ژنەکە ناوی ئیمان نەبەز تاهیرە و تەمەنی ٢١ ساڵە، بەگوتەی ئامۆزاکەی ماوەی ٧ ساڵە هاوسەرگیری لەگەڵ (زیوەر) کردووە و دوو منداڵیان هەن، هەروەها چەند جارێکی دیکەش کێشە لەنێوانیان ئەو ژن و مێردە روویداوە و چارەسەکراوە.   لەلایەکی دیکەوە، ئەزهەر قادر مەولوود، خەزووری ئیمان بە تۆڕی میدیایی رووداوی راگەیاند، "رەنگە [کوڕەکەی و بووکەکەی] دەمەقاڵێیەکی بچووکیان هەبووبێت، دوای ئەوە کە لە ماڵەوە دانیشتوون ژنەکە چووەتە سەربانەکە و هاواری کردووە کە خۆی فڕێدەداتەخوارەوە، کوڕەکەم و خوشکەکانی زۆر هەوڵیانداوە و دەستیان گرتووە، بەڵام بۆیان نەگیراوە و خۆی فڕێداوەتەخوارەوە. "  ئیمان لە نەخۆشخانەیەکی هەولێرە  ئەو ئامۆزایەی ئیمان لە بەشێکی دیکەی قسەکانیدا گوتی کە نەشتەرگەری بۆ سەری ئیمان کراوە بەهۆی رووداوەکەش سەری لەگەڵ سێ فەقەراتی شکاوە. دەشڵێت "پزیشکەکان پێیانگوتووین کە ٧٢ کاژێری دیکەمان بۆ داناوە. " خەزووری ئیمانیش دەڵێت، ئەو ٧٢ کاژێرە بۆ ئەوەیە هۆشی بێتەوە و پۆلیس پێی گوتووە، "ناتوانێت قسەبکات، بۆیە تاوەکو هۆشهاتنەوەی، رادەوەستن و دواتر لێکۆڵینەوە دەکەن. "  ئیمان ماوەی چوار رۆژە لە نەخۆشخانەی فریاکەوتنی رۆژهەڵات لە هەولێر لەژێر چاودێری چڕدایە و بەگوتەی کەسوکارەکەی "تەندروستیی بەرەو خراپتر دەڕوات. " خەزووریشی دەڵێت، لە یەکەم ساتی رووداوەکەوە بەدەمییەوە چووە و "ئامادەم هەموو پێداویستییەکی بۆ دابین بکەم. "  دایکی ئیمان: دوای رووداوەکە، کچەکەم هەر ناوی مێردەکەی هێناوە  لەیلا تەها، دایکی ئیمانە بە رووداوی راگەیاند، دوای رووداوەکە کچەکەی کەمێک هۆشی هەبووە و لێی پرسیوە بۆچی و چۆن وات لێهاتووە؟ "تەنیا ئەوەندە وەڵامی دامەوە و گوتی کە زیوەر [هاوژینەکەی] وای لێکردووە. "  کەسوکاری ئیمان نەبەز سکاڵای یاساییان دژی زیوەری هاوژینی تۆمارکردووە، بەڵام دەڵێن "تاوەکو ئێستا دەستگیرنەکراوە. "  تووندوتیژی سۆران: رووداوەکە تاوەکو ئێستا روون نییە   شێروان خالید، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ژنان لە سۆران بە تۆڕی میدیایی رووداوی راگەیاند "کەسوکاری ژنەکە دەڵێن پیاوەکە ژنەکەی لە سەربان فڕێداوەتە خوارەوە، کەسوکاری پیاوەکەش دەڵێن کە ژنەکە خۆی فڕێداوەتە خوارەوە. لەبەرئەوە بابەتەکە تاوەکو ئێستا روون نییە. "  گوتەبێژی بەڕێوەبەرایەتیی بەرەنگاربوونەوەی تووندوتیژی دژی ژنان دەشڵێت، "ماڵی ژنەکە سکاڵای یاسایی دژی پیاوەکە تۆمارکراوە، بەڵام لەبەرئەوە تاوەکو ئێستا دەستگیرنەکراوە، چونکە ژنەکە بێهۆشە و هیچ قسەیەکی لێوەرنەگیراوە. " دەشڵێت: "لە لێکۆڵینەوەکان بەردەوامین. "