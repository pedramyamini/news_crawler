سەرچاوەیەک لە ئەنجوومەنی سەرکردایەتی یەکێتیی نیشتمانیی کوردستان بە تۆڕی میدیایی رووداوی راگەیاند، بەهۆی ئەو دۆخەی ئێستا دروستبووە، کۆبوونەوە چاوەڕوانکراوەکەی ئەنجوومەنی سەرکردایەتی بۆ کاتێکی نادیار دواخراوە.  هەرچەندە پێشتر هەردوو هاوسەرۆک کەمێک لە یەکدی نزیکبووبوونەوە بۆ ئەوەی بەردەوامبن لە گفتوگۆکردن، بەڵام داخستنی کەناڵەکانی سەر بە لاهوور شێخ جەنگی ناکۆکی هەردوولای قووڵتر کردەوە.  پەیامنێری رووداو لە سلێمانی رایگەیاند: "هێشتا ئەو هێزەی چوونە سەر کەناڵی ئای پڵەس لەبارەگای کەناڵەکە ماون". سەرچاوەیەکی باڵا لە یەکێتیی نیشتمانیی کوردستانیش بە رووداوی راگەیاند "کەناڵەکە موڵکی یەکێتییە و دەگەڕێتەوە بۆ یەکێتی، کەناڵەکەش کەناڵێکی حیزبییە نەک سەربەخۆ. "   پێشتر هاوسەرۆکانی یەکێتیی نیشتیمانیی کوردستان رێککەوتن کێشەکانی نێوانیان لە کۆبوونەوەی ئەنجوومەنی سەرکردایەتی چارەسەربکەن. پەیامنێری رووداو دەڵێ، ئەگەر کۆبوونەوەکە بکرێت، لاهوور شێخ جەنگیش بەشداریی تێدا دەکات.