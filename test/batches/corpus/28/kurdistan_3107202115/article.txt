لە راگەیێندراوەکەی د. رێواز فایق، سەرۆکی پەرلەمان کە ئەمڕۆ ٣١ - ٧ - ٢٠٢١ بڵاوکراوەتەوە، هاتووە، "به پێى بڕیارى ژمارە ٧ی ساڵی ٢٠٢١، ماوه‌ى درێژكردنه‌وه‌ى خولى به‌هاره‌ى ساڵی سێیه‌م له خولى هه‌ڵبژاردنی پێنجه‌می په‌رله‌مانی كوردستان لە ٣١ - ٧ - ٢٠٢١ كۆتاییدێت و پاڵپشت به‌م بڕیاره، ده‌سته‌ی سه‌رۆكایه‌تیی په‌رله‌مانی كوردستان بڕیارى راگه‌یاندنی كۆتاییهاتنی (خولى به‌هاره‌ی ساڵی سێیه‌م له خولى هه‌ڵبژاردنی پێنجه‌می په‌رله‌مانى كوردستانى دا)".  لەو بارەوە عەباس فەتاح، جێگری سەرۆکی لیژنەی یاسایی لە پەرلەمانی کوردستان بە تۆڕی میدیایی رووداوی گوت، "بەپێی پەیڕەو دوو مانگ پشوو دەبێت، بەڵام بۆ هەندێک یاسای پێویست، سەرۆکایەتیی پەرلەمان مانگێک کاری درێژکردەوە. هەربۆیە ئێستا مانگێک پشوو دەبێت و لە ١ - ٩ - ٢٠٢١ پەرلەمان دەست بە کارەکانی دەکاتەوە".   وەک لە ماددەی ٧ی پەیڕەوی ناوخۆی پەرلەمانی کوردستاندا ئاماژەی بۆ کراوە، کۆتایی مانگی حوزەیران خولی بەهارە کۆتاییدێت، بەڵام ئەمساڵ خولەکە لە کۆتایی تەمموزدا کۆتاییهات. هەروەها سەرەتای ئەیلوول خولی پایزە دەستپێدەکات و تا کۆتایی کانوونی یەکەم بەردەوام دەبێت.