رۆژی هەینی ٦ - ٨ - ٢٠٢١ نێچیرڤان بارزانی، سەرۆکی هەرێمی کوردستان بۆ کۆبوونەوە لەگەڵ محەممەد باقر قاڵیباف سەرۆکی پەرلەمانی ئێران گەیشتە باڵەخانەی پەرلەمانی ئەو وڵاتە. لە کۆبوونەوەکەدا شیوا قاسمی پوور نوێنەری مەریوان و مەهدی فەرشادان و موحسین فەتحی نوێنەرانی سنە، دیواندەرە و کامێران بەشداربوون.  لەدوای کۆبوونەوە لەگەڵ قاڵیباف، نێچیرڤان بارزانی لە گفتوگۆیەکدا لەگەڵ نوێنەرانی پارێزگای سنە، جەختی لەسەر پەیوەندییە کولتووری، سیاسی، ئابووری و پەروەردەییەکانی هەرێمی کوردستان لەگەڵ پاریزگای سنە کردووەتەوە.  مەهدی فەرشادان، نوێنەری شارەکانی سنە، کامێران و دیواندەرە، لە پەیجی ئینستاگرامی خۆی لەبارەی نێوەڕۆکی گفتوگۆکانەوە گوتوویەتی: "بانگهێشتی نێچیرڤان بارزانیم کرد سەردانی پارێزگای سنە بکات، ئەویش بانگهێشتەکەی قبووڵکردووە و بەڵێنیدا لە سەردانی داهاتوویدا بۆ ئێران، سەردانی پارێزگای سنەش بکات".  بەگوتەی فەرشادان، لەو گفتوگۆیەدا لەگەڵ سەرۆکی هەرێمی کوردستان چارەسەرکردنی کێشەکانی وەبەرهێنان، پەرەپێدانی هێڵی ئاسنی سنە - باشماخ بۆ هەرێمی کوردستان و پەرەپێدانی پەیوەندییە زانستی و کولتوورییەکان گفتوگۆیان لەسەر کراوە.  هەروەها شیوا قاسمی پوور نوێنەری مەریوان لە پەرلەمانی ئێران لەبارەی گفتوگۆکەی لەگەڵ سەرۆکی هەرێمی کوردستان دەڵێت، باسیان لە کردنەوەی ناوچەی ئازادی بازرگانی و پیشەسازی مەریوان و بانە، بەدواداچوون بۆ کرێکارانی خەڵکی پارێزگای سنە لە هەرێمی کوردستان، لەوانە بیمەکردنیان، پێدانی ڤیزە، پێدانی حەقدەستی گونجاو، لایەنی تەندروستییان و مردنی ژمارەیەکی زۆری ئەو کرێکارانە کراوە.  هەروەها سەرمایەگوزاری هەرێمی کوردستان لە شارۆچکەیەکی پیشەسازی هاوبەشی نێوان ئێران و عێراق کە بڕیارە یەکیان لە مەریوان دروست بکرێت و سەرمایەگوزاری هەرێمی کوردستان لە ناوچەی هەورامان کە لەم دواییانەدا لە یونسکۆ تۆمارکرا دوو داواکاریی شیوا قاسمی پوور نوێنەری مەریوان بووە لە نێچیرڤان بارزانی، سەرۆکی هەرێمی کوردستان.  بەگقوتەی شیوا قاسمی پوور، نێچیرڤان بارزانی گوتوویەتی: ئەو بابەتانەی لەو کۆبوونەوەیەدا باسیان کراوە لە یەکەمین دەرفەتدا بەدواداچوونیان بۆ دەکات.  نێچیرڤان بارزانی بە سەرۆکایەتی شاندێک رۆژی ٥ - ٨ - ٢٠٢١ بۆ بەشداریی لە رێوڕەسمی سوێندخواردنی ئیبراهیم رەئیسی، سەرۆککۆماری نوێی ئێران، سەردانی تارانی کرد.  نێچیرڤان بارزانی ئەمڕۆ هەینی لەگەڵ ئیبراهیم رەئیسی، سەرۆککۆماری نوێی ئێرانیش کۆبووەوە.