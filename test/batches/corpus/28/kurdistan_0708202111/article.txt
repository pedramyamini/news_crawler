محەممەد ساڵح، بەڕێوەبەری کۆمپانیای مزگین کە زیاتر لە ٦٠ % ـی غازی پارێزگاکە دابیندەکات بە تۆڕی میدیایی رووداوی راگەیاند، پارێزگای دهۆک رۆژانە پێویستی بە ٢٥٠ بۆ ٢٧٠ تۆن غاز هەیە و، بۆ ئەو ژمارەیەش بە تەواوی پشت بە غازی گەرمیان دەبەسترێت.  موحسین تەها، بەڕێوەبەری نەوت و کانزای دهۆک بە تۆڕی میدیایی رووداوی راگەیاند، "ئەمڕۆ بە فەرمی لە کێشەیەک لە پاڵاوگەی کۆرمۆر لە گەرمیان ئاگادارکراوینەتەوە، هیچ غازێک لەوێ ناگاتە سنووری پارێزگای دهۆک. ئەو کێشەیە کاتییە و چارەسەر دەبێت".  لەبارەی هەوڵەکانی حکومەتی خۆجێیی دهۆک، بەڕێوەبەری نەوت و کانزای دهۆک رایگەیاند، لەگەڵ کارگێڕی پارێزگای دهۆک لەسەر هێڵین، چەند هەوڵێکمان داوە. هەر ئەمڕۆ تەنکەرێکی غاز دەگاتە دهۆک، هەوڵدەدەین بە رێگەی جیاواز بەشێک لە کێشەکە چارەسەر بکەین".