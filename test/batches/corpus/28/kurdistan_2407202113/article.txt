بەڕێوەبەرایەتیی پۆلیسی دارستان و ژینگەی سلێمانی لە راگەیێندراوێکدا بڵاویکردەوە، ئەمڕۆ شەممە ٢٤ - ٧ - ٢٠٢١ بنکەی پۆلیسی مێرگەپان "لەپێناو پاراستنی سرووشت و ژینگەی سنوورەکەیان و رێگریکردن لە دیاردەی نایاسایی و کاری زێدەڕۆیی، چوار سەرپێچیکاریان دەستگیرکرد. "  پۆلیسی دارستان و ژینگەی سلێمانی ئاماژەی بەوە نەکردووە کە سەرپێچییەکە چی بووە. دەڵێت، پەڕاوی لێکۆڵینەوە رێکخراوە و رادەستی دادوەر کراوە بۆ وەرگرتنی رێکاری یاسایی.  هەر ئەمڕۆ لە سنووری گوندی کانی هەرنجیری سەر بە شارۆچکەی وارماوە ئاگرێک کەوتەوە، پۆلیسی دارستان و ژینگەی سلێمانی دەڵێت، کارمەندانی پۆلیسی وارماوە گەیشتوونەتە شوێنی رووداوەکە و بە هاوکاریی دانیشتووانی گوندەکە ئاگرەکەیان کۆنترۆڵکرد.  بەهۆی ئاگرەکەوە پێنج دۆنم پووش و پاوان و چەندین داری سرووشتی سووتاون. پۆلیس ئاماژەی بەوە کردووە، کەسێکیان لەسەر ئەو رووداوە دەستگیرکردووە.