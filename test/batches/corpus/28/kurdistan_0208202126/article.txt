رێگەکە دینارتە و خەلیفان بەیەکەوە دەبەستێتەوە، ١٥ گوندی ناوچەکە لەسەر رێگەکەن، رێگەیەکی خۆڵ و پڕ تاسە، تەسکە، پێچی زۆرە و دانیشتووانی ٥٠٠ ماڵ کاری رۆژانەیان لەسەریەتی.  مستەفا شێخ مەلا، موختاری گوندی ساوا دەڵێت "جگە لە دهۆک، بارزان و قەندیلیش لەسەر ئەو رێگەیەن و دەکرێت بڵێین رێگەکە تەنیا هی گوندەکان نییە، نیمچە سەرەکییە و ناوچەی زۆر بەیەکەوە دەبەستێتەوە، بەڵام کەس نییە ئاوڕمان لێبداتەوە و لەو ئەستەمیە دەربازمان بکات".  درێژیی رێگەکە ١٨ کیلۆمەترە، ساڵی ٢٠١٣ دەرخستەی بۆ کراوە و تێچووی نزیکەی ٧٠٠ ملیۆن دینار بووە. چوار رێگەی سەرەکی لە شارۆچکەی خەلیفان دەبنەوە، پلان هەیە تەواوی رێگە سەرەکییەکان نۆژەن بکرێنەوە.  مەغدید ئەحمەد، بەڕێوەبەری شارۆچکەی خەلیفان دەڵێت "لە پلانماندایە بەدواداچوون بۆ تەواوی رێگەوبانەکان بکەین و خراونەتە بەرنامە و کاریان لەسەر دەکرێت، بۆ ئەمساڵ ئەگەر قیرتاوکردنی رێگەکە رانەگەیێنین، ئەوە بە شێوەی کاتی بۆیان نۆژەن دەکرێتەوە".  ٢٠٠ دۆنم زەویی بەراو، ٥٦ پرۆژەی بەخێوکردنی ماسی و ١٥ پەلەوەرخانە دەکەونە سەر رێگەکە. ئەمە وێڕای تێپەڕبوونی رووبارەکانی باڵەکایەتی و خەلان بە ناوچەکەدا و دەکرێت دەم چەم و رووبارەکان بکرێنە شوێنی گەشتیاری.