بەپێی راگەیێندراوێکی پۆلیسی سلێمانی کە ئەمڕۆ چوارشەممە ١١ - ٠٨ - ٢٠٢١ بڵاویکردووە، هێزەکانیان لە بنکەی پۆلیسی بەختیاری تۆمەتبارێکیان دەستگیرکردووە کە سەرانەی لە خاوەن خواردنگەیەک وەرگرتبوو.   پێشتر خاوەن خواردنگەکە سکاڵای یاسایی لەسەر تۆمەتبارەکە تۆمارکردووە، پۆلیس دەڵێت "پاش ئەوەی ھاووڵاتییەک کە خاوەنی خواردنگەیە سکاڵای لەسەر تۆمەتبارێک تۆمارکرد کە بەزەبری ھێز سەرانەی لێ سەندووە، دەستبەجێ ھێزەکانی پۆلیس لێکۆڵینەوەکانی دەستپێکرد بۆ دۆزینەوە و دەستگیرکردنی تۆمەتبار. "  پۆلیس لە بەشێکی دیکەی راگەیێندراوەکەدا ئاماژە بەوە دەدات، پاش وەرگرتنی بڕیاری دادوەر توانرا تۆمەتبار (ز، ج، غ) تەمەن ٢٠ ساڵ لەلایەن مەفرەزەکانی بنکەی پۆلیسی بەختیارییەوە دەستگیر بکرێت و دەستیش بەسەر دەمانچەکەیدا بگیرێت.  پۆلیسی سلێمانی راشیدەگەیێنێت، کە تۆمەتباری ناوبراو لەبەردەم دادوەری لێکۆڵینەوەدا دانی بە تاوانەکەیدا ناوە و ئێستا بەبڕیاری دادوەر راگیراوە و لێکۆڵینەوەکان بەردەوامن.  لە بەشێکی دیکەی راگەیێندراوەکەدا پۆلیس دەڵێت، لە کاتی لێکۆڵینەوەکاندا دەرکەوت کە تۆمەتباری ناوبراو لەسەر دۆسێی دیکە لە بنکەی پۆلیسی چوارچرا سکاڵای لەسەر تۆمارکراوە و داواکراو بووە.