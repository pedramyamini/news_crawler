ئەمڕۆ سێشەممە، وەزارەتی کارەبای هەرێمی کوردستان روونکردنەوەیەکی بڵاوکردەوە، تێیدا هاتووە، نەبڕینی کارەبای ئەو هاوبەشانە "لەبەر رەچاوکردنی بارودۆخی دارایی"ـە. گوتوویەتی، "تائێستا کارەبای هیچ هاوبەشێک بەهۆی نەدانی کرێی کارەباوە نەبڕدراوە. "  لەگەڵ ئەوەشدا، وەزارەتی کارەبا ئاگاداری هاونیشتمانیان دەکاتەوە کە قەرزەکانیان بدەنەوە، "بۆ ئەو مەبەستەش فەرمانگەکانی کارەبا کارئاسانی بۆ هاوبەشان دەکەن بە شێوەیەک کە بارگرانیی داراییان لەسەر دروست نەبێت. "  ٢٤ ـی ئەم مانگە، بەڕێوەبەری گشتیی کارەبای هەولێر بە تۆڕی میدیایی رووداوی راگەیاند، هاوشان لەگەڵ هەڵمەتی بڕینی سەرپێچی لەسەر تۆڕەکانی کارەبا، پرۆژەی بەستنی پێوەری زیرەک بەردەوامە. داوای لە هاوبەشانی کارەباش کرد ئەوانەی قەرزدران، "هەوڵ بدەن بە زووترین کات قەرەزەکانیان بدەنەوە، بۆ ئەوەی پێویست بەوە نەکات تیمەکانی ئێمە بەو گەرمایە کارەبایان لێ ببڕن. "  حوسێن حەمەد، بەڕێوەبەری گشتیی کارەبای هەولێر ئاماژەی بەوە کرد، "بەپێی رێنوێنییەکان دەبێت کارەبای ئەو هاوبەشە ببڕدرێت کە لە دوو خولی دوابەدوای یەک کرێی کارەبایەکەی نەداوە. لێرەوە داوا لە سەرجەم هاوبەشانی کارەبا دەکەین کە چاوەڕوانی ئەوە نەکەن کە تیمەکانی ئێمە کارەبایان لێ ببڕن بە تایبەتی لەو وەرزە کە وەرزی گەرمایە، بەرگەگرتنی بێ کارەبایی رەنگە ئەوەندە ئاسان نەبێت، بۆیە ئەو هاوبەشانەی کە قەرزدارن، هەوڵ بدەن بە زووترین کات قەرەزەکانیان بدەنەوە، بۆ ئەوەی پێویست بەوە نەکات تیمەکانی ئێمە کارەبایان لێ ببڕن، بە تایبەت ئەوانەی ئێستا بووەتە پێوەری زیرەک بەبێ ئەوەی تیمەکانمان سەردانیان بکەن لە سەنتەرەوە دەتوانن تاوەکو ئاستێکی زۆر کەم کارەبایان لەسەر کەمبکەنەوە یان بیبڕن. "