نەبەز عەبدولحەمید، قایمقامی هەولێر، لەکاتی بەشداریکردنی لە بووڵتەنی هەواڵەکانی نیوڕۆژی تۆڕی میدیایی رووداو، لەبارەی رێکارەکانی قایمقامیەتی هەولێر بۆ رێگریکردن لە جووڵە و هاوردەکردنی ئاژەڵ لەگەڵ شارەکانی عێراق بۆ رێگریکردن لە بڵاووبوونەوەی نەخۆشیی تای خوێنبەربوون کە ئێستا لە بەشێک لە پارێزگاکانی عێراق بڵاوبووەتەوە، رایگەیاند، "تاوەکو ئەو ساتە خۆشبەختانە لە هەولێر هیچ حاڵەتێکی ئەو نەخۆشییە تۆمار نەکراوە، تیمەکانیشمان بەردەوامن لە پاککردنەوە و رشاندنی شوێنەکانی راگرتن و بەخێوکردنی ئاژەڵان و سەربڕخانەکان. "  سەبارەت بە قوربانیکردن و کۆنترۆڵکردنی بابەتی سەربڕینی ئاژەڵ لەنێو ماڵەکان و سەر شەقام، نەبەز عەبدولحەمید گوتی: " دەبێت تەنیا لە سەربڕخانەکان ئاژەڵ سەرببڕدرێت، لەهەر چوار رۆژی جەژن لە کاژێر ٠٧: ٠٠ ـی بەیانییەوە تاوەکو ٠٦: ٠٠ ـی ئێوارە دەرگای سەربڕخانەکان کراو دەبن، تیمەکانی ڤێتێرنەری لەوێ ئامادەن، دوو جۆر پشکنین بۆ ئەو ئاژەڵانە دەکرێت، پێش سەر بڕین و دوای سەربڕین، واتە بۆ ئاژەڵەکە و بۆ گۆشتەکە پشکنین دەکرێت، پارەیەکی رەمزیش لە بەرامبەر ئەو پشکنینە وەردەگیرێت، کە بۆ ئاژەڵی بچووک ٣ هەزار دینارە، بۆ ئاژەڵی گەورەش ١٠ هەزار دینار وەردەگیرێت. "  قایمقامی هەولێر دەشڵێت، "بە هیچ شێوەیەک رێگە نادرێت لە کۆڵانەکان ئاژەڵ سەر ببڕدرێت، چونکە زیان بە ژینگە دەگەیێنێت، هەروەها زیانی بۆ هاووڵاتیان هەیە بەهۆی ئەو بۆن و مێش و مەگەزەی لە پاشماوەی ئاژەڵەکان کۆدەبێتەوە، بۆ ئەو مەبەستەش تیمەکان چاودێرییەکانیان چڕ دەکەنەوە. "  سەبارەت بە ئامادەکارییەکانیش بۆ پێشوازی لە گەشتیاران بە تایبەت لە ناوەڕاست و خواری عێراق لە رۆژانی جەژن و پشووەکانی جەژنی قوربان، نەبەز عەبدولحەمید گوتی: "ئامادەکارییەکی تەواو کراوە، پلانێکی باش دانراوە. لە دەروازەکانەوە پێشوازی لە گەشتیاران دەکرێت، دەزگا ئەمنییەکان رێوشوێنی پێویست دەگرنەبەر، چێشتخانەکان و نانەواخانەکان پێویستە کراوەبن، بە تایبەت ئەوانەی لەلایەن ئەنجوومەنەکانەوە دیاریکراون پێویستە کراوەبن، بە پێچەوانەوە سزا دەدرێن. لە هۆتێلەکانیش لیژنەکانی قایمقامیەت و گەشتوگوزار بە بەردەوامی سەردانیان دەکەن. "