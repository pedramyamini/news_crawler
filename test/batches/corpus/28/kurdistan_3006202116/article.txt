دلاوەر ئاژگەیی، نوێنەری حکومەتی هەرێمی کوردستان لە یەکێتیی ئەوروپا بە تۆڕی میدیایی رووداوی راگەیاند، ئەمڕۆ چوارشەممە ٣٠ی حوزەیران، لیژنەی پەیوەندییەکانی دەرەوەی پەرلەمانی فیدراڵی بەلجیکا، کۆمەڵکوژیی کوردانی ئێزدی لەلایەن داعشەوە بە فەرمی ناساند و گوتیشی: "لە ناوەڕاستی مانگی تەممووزدا دەخرێتە بەرنامەی کاری دانیشتنی پەرلەمانی بەلجیکاوە و بە ئەگەرێکی زۆر دەنگی پێویست دەهێنێت".  پرۆژە یاسای بە بە کۆمەڵکوژناساندنی کوردانی ئێزدی، لەلایەن جۆرج دالامن، ئەندامی لیژنەی پەیوەندییەکانی دەرەوەی پەرلەمانی بەلجیکا ئامادەکراوە. دلاوەر ئاژگەیی دەڵێت: "جۆرج دالامن، رۆلی بەرچاوی هەبووە لە گەیاندنی ئەو پرۆژە یاسا بە پەرلەمانی بەلجیکا و پێشتریش سەردانی کوردانی ئێزدی و بابەشێخیان کردووە".  دلاوەر ئاژگەیی ئاماژەی بەوەشکرد، حکومەتی هەرێمی کوردستان لە رێگەی پەیوەندییەکانییەوە، پەیوەندییەکی پتەوی لەگەڵ پەرلەمانی بەلجیکادا هەیە و لە دانیشتنی ئەمڕۆدا بە فەرمی سوپاسی هەوڵەکانی حکومەتی هەرێمی کوردستانیان کردووە بۆ سەرخستنی پرۆژە یاساکە.