رۆژی پێنجشەممە ٢٠٢١/٠٧/٠٨ پەرلەمانی کوردستان لەسەر پرۆژەیاسای "هەمواری یەکەمی ماف و ئیمتیازاتی کەمئەندام و خاوەنپێداویستیی تایبەت، ژمارە ٢٢ی ساڵی ٢٠١١ لە هەرێمی کوردستان - عێراق" کۆدەبێتەوە.  رۆمیۆ هەکاری، سەرۆکی لیژنه‌ى کاروباری کۆمەڵایەتی و داكۆكیكردن له مافی مرۆڤ بە رادیۆی رووداوی راگەیاند: "ئەمڕۆ پەرلەمانی کوردستان دەنگ لەسەر پرۆژەیاساکە دەدات کە تێیدا باس لە زیادکردنی مووچەی کەمئەندامان کراوە. لە پرۆژەیاساکەدا خاوەنی پرۆژەکانی نیشتەجێبوون ناچار دەکرێن کە ئەو پێداویستییانە دابین بکەن کە کەمئەندام پێویستیانە. هەروەها پرۆژەکانی کەرتی تایبەت ناچار دەکرێن کە رێژەیەک کەمئەندام بۆ کارکردن وەربگرن کە لە ٥ % کەمتر نەبن، ئەوەیش دوای شیاندنەوە و راهێنانیان. "  بەپێی ئەو لیستەی کە لە وەزارەتی کار و کاروباری کۆمەڵایەتیی هەرێمی کوردستان هەیە، نزیکەی ١٠٠ هەزار کەمئەندام هەن، هەریەكێكیان مانگانە ١٥٠ هەزار دینار وەردەگرێت، ئەو کەمئەندامانەیش کە فەرمانبەری حکومەتن، ١٠٠ هەزار دینار وەردەگرن. بەڵام بە گوتەی بەشێک لە پەرلەمانتاران لەو ژمارەی کەمئەندامان بەشێكیان راستەقینە نین.  سەرۆکی لیژنه‌ى کاروباری کۆمەڵایەتی گوتی: "جاران زیاتر لە لیژنەیەک بۆ دیاریکردنی رێژەی کەمئەندامی هەبوو کە ئەوەیش وایکردبوو کەمئەندامی راستەقینە مافەکانی خۆی وەرنەگرێت و ئەوەی کەمئەندامی راستەقینە نییە بچێتە پێشەوە. تاوەکو ئێستا ژمارەیەکی تەواوی ئەو کەسانەمان لە بەردەستدا نییە کە کەمئەندامی تەواوەتی نین و مووچەیان دەدرێتێ و وەزارەتی کار و کاروباری کۆمەڵایەتییش بە ئێمەی نەداوە، بەڵام بە هەزارانە. "  بە گوتەی رۆمیۆ هەکاری، لە پرۆژەیاساکەدا هەندێک رێکاری تووندی یاسایی گیراونەتە بەر بۆ ئەوەی ئەوانە لاببرێن. لە یەکێک لە بڕگەکاندا باس لەوە کراوە کە هەرکەسێک کەمئەندامی راستەقینە نەبێت و وا خۆی پیشان بدات کە کەمئەندامە و هەوڵ بدات بۆ ئەوەی مووچەی کەمئەندامی وەربگرێت، غەرامەیەکی زۆر دەکرێت و، ئەو کەسەیشی یارمەتیی ئەو جۆرە کەسانە بدات غەرامە دەکرێت.  ئەو پەرلەمانتارە ئاماژەی بەوەیش دا کە سەرەڕای ئەوەی کەمئەندامی نوێ هەن چ بە زگماک بێت یان بە هۆکاری دیکەی دەرەکی، بەڵام لە ساڵی ٢٠١٤ وە کەمئەندامی نوێ تۆمار نەکراون و وەرنەگیراون.   پێشتر کوێستان محەممەد، وەزیری کاروکاروباری کۆمەڵایەتی لە کۆنفرانسێکی رۆژنامەڤانیدا رایگەیاند، تاوەکو ئێستا ٢٥ هەزار کەسیان لەو لیستە سڕیووەتەوە و لە سڕینەوەی ناوەکانی دیکەش بەردەوامدەبن. راشیگەیاند، ئەو کەسانەش کە ناویان بە کەمئەندام نووسیووە و کەمئەندام نین، بێجگە لەوەی ناویان دەسڕدرێتەوە، هاوکات بە بڕی دوو ملیۆن و ٥٠٠ هەزاریش سزا دەدرێن.  رۆمیۆ هەکاری گوتی: "لە پرۆژەیاساکەدا باس لەوە کراوە کە کەمئەندامان بۆ وەرگیرانیان لە زانکۆ و پەیمانگەکان هەڤیازی (امتیاز)یان بۆ ئەژمار بکرێت، بە تایبەتی لە زانکۆ ئەهلییەکاندا. هەروەها هەوڵ دراوە پارەی خوێندنیان لێ وەرنەگیردرێت و لێیان ببووردرێت. "  بەشێک لە سەنتەرەکانی دروستکردنی پەلە دەستکردەکان لە شارەکانی هەرێمی کوردستان بەهۆی ئەوەی پێشتر لەلایەن رێکخراوە بیانییەکانەوە پشتیوانی دەکران، خزمەتێکی زۆری کەمئەندامانیان دەکرد و پەلەکانیان بۆ دروست دەکردن. بەڵام ئێستا بەهۆی ئەوەی ئەو رێکخراوانە هاوکارییەکانیان راگرتوون، حکومەتیش بۆدجەیان بۆ دابین ناکات، ئێستا ناتوانن وەک پێویست پەلەکان بۆ کەمئەندامان دروست بکەن.   رۆمیۆ هەکاری جەختی لەوە کردەوە: "پێویستە حکومەت یارمەتیی سەنتەرەکانی پەلی دەستکرد بدات بۆ ئەوەی کەمئەندامان گرفتیان بۆ دروست نەبێت. "  کەمئەندامان یەکێک لەو چینانەی لە هەرێمی کوردستاندا کەمترین مووچە وەردەگرن لە کاتێکدا بۆ دابینکردنی پێویستییەکانیان و دەرمان و چارەسەر خەرجییەکی زۆریان هەیە و ناشتووانن کار بکەن و دەرفەتی کاریش لە بەردەمیاندا کەمە.  پێشتریش سامان حوسێن، سکرتێری یەکێتیی کەمئەندامانی کوردستان بە رووداوی راگەیاندبوو: "تاوەکو ئێستا ئەوەی پێداویستی بۆ کەمئەندامان دابین دەکات خەڵکی خێرخوازە نەک حکومەت و وەزارەتی کار و کاروباری کۆمەڵایەتی. "