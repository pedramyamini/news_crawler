لە بەرنامەی مژاری رادیۆی رووداودا، باس لەو بڕیارەی وەزارەتی کشتوکاڵی حکومەتی هەرێمی کوردستان کرا، کە بەشێک لە نەمامگەکانی بۆ ماوەی پێنج ساڵ دەداتە کەرتی تایبەت لەبەرئەوەی بودجە و کارمەندی پێویستی بۆ خزمەتکردنیان نییە. ئەوەش ناڕەزایی بەشێک لە رێکخراوە ژینگەییەکانی لێکەوتووەتەوە.    لەبەرنامەکەدا یەکێک لە میوانەکان کە مڵكۆ بازیانی، سەرۆكی پارتی سەوزی كوردستان  بوو گوتی: "ئێمە پێمان وایە ئەم بڕیارە لە ژینگەپارێزیدا خیانەتێکی نیشتمانییە و مەترسیدارە. ئێمە کۆڵ نادەین تاوەکو حکومەت ناچاردەکەین بەم بڕیارەدا بچێتەوە. "  سەرۆكی پارتی سەوزی كوردستان کە چەند ساڵە لە هەرێمی کوردستان دامەزراوە دەڵێت: "مەترسییەکە ئەوەیە ئێستا نەمانگە حکومییەکان نەمامێک بە ٥٠٠ دینار یان ٧٥٠ دینار  دەفرۆشن، ئەوکاتە بە بیانووی بازاڕی ئازادەوە کەرتی تایبەت بە ١٠ هەزار دینار دەیفرۆشێت، ئیدی هاووڵاتیش ناچێت بیکڕێت و نەمام ناچێنێت. یان ئەگەر کۆمپانیایەک ئێمە گوشاری لێبکەین کە هەزار دار بکڕێت بۆ ئەوەی پشتێنەیەکی سەوز لە شوێنێکدا دروست بکات کە ئەمە لە یاسای پاراستن و چاککردنی ژینگەدا هەیە کە دەبێت کۆمپانیاکان ساڵانە ئەو کارە بکەن، کۆمپانیاکە کە لە نەمامگە حکومییەکە هەزار دار دەکڕێت، تێچووەکەی ناگاتە ملیۆنێک دینار، بەڵام ئەگەر ببێتە ١٠ ملیۆن دینار نایکڕێت. ئەوکاتە ژینگە و سرووشت زیانیان پێدەگات. ئیدی کارەساتی ژینگەیی پەیدا دەبێت".  لەبەرنامەی مژاری رادیۆی رووداودا عەبدوڵڵا ئەحمەد، بەڕێوەبەری دارستان و پاوان لە  سلێمانی کە فەرمانگەیەکی حکومەتی هەرێمی کوردستانە یەکێک بوو لە بەشدارانی پرۆگرامەکە گوتی: "ئەم بڕیارە ئەگەر باش بێت و باش نەبێت، لە دەسەڵاتی ئێمەدا نییە. ئەمە بڕیارێکی وەزارەتی کشتوکاڵە، براوەتە ئەنجوومەنی وەزیران و لەوێیش گەڕاوەتەوە. وەک ئەزموونێک بڕیاردراوە ئەو نەمامگانەی دیاریکراون، بدرێنە کەرتی تایبەت. ئێمە وەک بەڕێوەبەرایەتیی دارستان و پاوانی سنووری سلێمانی پێنج نەمامگەمان هەیە و بڕیاردراوە دووانیان بدرێنە کەرتی تایبەت. "   عەبدوڵڵا ئەحمەد، بەڕێوەبەری دارستان و پاوان لە  سلێمانی گوتی: "تاوەکو ئێستا بۆ وەرگرتنی ئەو نەمامگانە هیچ کەسێک لە کەرتی تایبەت سەردانی نەکردووین. ئەمە هەلی کار بۆ دەرچووانی کۆلێژ و پەیمانگە کشتوکاڵییەکان دەڕەخسێنێت کە دەبێت ١٠٠ % ئەو دەرچووانە تێیاندا کار بکەن یان کارمەندەکانی خۆمان بن. "  بەڕێوەبەری دارستان و پاوان لە  سلێمانی گوتی: "پێنج ساڵە بەهۆی قەیرانی داراییەوە نەمانتوانیوە بە توانای خۆیان کار بە هەر پێنج نەمامگەکە بکەین. ساڵی ٢٠٢٠ لە مانگی ٩ دا لە ئاگرەکەی گۆیژەدا نزیکەی ١٢ هەزار داری گەورەمان سووتاوە. هەر لە پاییزی پارەوە توانیومانە بە یارمەتیی چوار کۆمپانیای کەرتی تایبەت نزیکەی ١٠٠ هەزار دار لە شاخی گۆیژەدا بڕوێنینەوە، بەڵام هەمیشە مەترسیی لەسەرە، لەبەرئەوەی کارمەندی پێویستی نییە کە بیپارێزێت و خزمەتی بکات. "  عەبدوڵڵا ئەحمەد، بەڕێوەبەری دارستان و پاوان لە  سلێمانی ئاماژەی بەوە دا کە دوو نەمامگە لە سنووری پارێزگای سلێمانی دەدرێنە کەرتی تایبەت کە ئەو دووانەیش خۆیان دیارییان کردوون، کە بۆچی ئەو دووانە بدەن، چونکە ئەو دووانەیان تێچووەکەیان زۆرە و بەرهەمیان کەمە.   فەرمانگەی میدیا و زانیاریی حکومەتی هەرێمی کوردستان لەبارەی ئەو هەواڵەوە روونکردنەوەیەکی بڵاوکردووەتەوە، لە روونکردنەوەکەی فەرمانگەی میدیاو زانیاری حکومەتی هەرێمی کوردستاندا هاتووە" ئەمڕۆ لە سایتی تۆڕی میدیای ڕووداودا هەواڵێک لە بارەی بە کرێدانی هەندێ نەمامگەی حکومی بڵاوکراوەتەوە کە ئاوێتەی چەواشەکاری کراوە و دەستەواژەی نابەجێ و ناپرۆفیشناڵانەیان تێدا بەکارهێناوە".   لە هەواڵەکەی پۆرتاڵی رووداودا، کە لە پووختەی قسەی بەشداربووانی بەرنامەی مژاری رادیۆی رووداو ئامادەکراوە، تەنیا قسەی میوانەکان وەک خۆی نووسراونەتەوەو بەڕێوەبەری دارستان و پاوانی  سلێمانی کە فەرمانگەیەکی حکومییە و سەرۆکی پارتی سەوزی کوردسانیش تێیدا بەشداربووەو قسەکانیان وەک خۆی دانراون و رووداو هیچ زیادەیەکی بۆ قسەکانی هیچ یەک لە میوانەکان نەکردووە.  لە روونکردنەوەکەی فەرمانگەی میدیاو زانیاریدا هاتووە"ئەم هەواڵە کە گوایە لە بارەی لێدوانی حیزبێک دارێژراوە هەر لە مانشێتەکەیەوە بە مەبەستی بەلاڕێدا بردنی رای گشتی بەرامبەر بە حکومەتی هەرێم سازکراوە و لە ناونیشانی هەواڵەکەدا بەکرێدانی نەمامگە بە خیانەتی نیشتیمانی پێناسەکراوە".   هەروەها لە روونکردنەوەکەدا فەرمانگەی میدیا و زانیاری دەڵێت: "هەم بۆ ئەو کەناڵە و هەم بۆ ئەو حیزبە روونیدەکەینەوە کە بەکارهێنان و بە کرێدانی موڵکی میری زۆر باو و یاساییە و لە بەرامبەردا بەکارهێنانی دەستەواژەی خیانەتی نیشتیمانی تۆمەتێکی قورسە و پێویستە ئامەدەبن بەرپرسیاریەتی ئەم تۆمەتهەڵبەستنانە هەڵگرن".  فەرمانگەی میدیا و زانیاری حکومەتی هەرێمی کوردستان دەشڵێت" حکومەت بەردەوام دەبێت لە چاکسازی و رێگریکردن لە گەندەڵی و گەڕاندنەوەی ئەو هەموو موڵک و ماڵە گشتیەی بە هەدەر دراون، بێگومان کەسانێک بە پڕۆسەی چاکسازی سەخلەتن و هەوڵی ئەو جۆرە چەواشەکارییانە دەدەن، بەڵام هەموو ئەم هەوڵانە لە بەرامبەر ئیرادەی چاکسازیدا مایەپوچ دەردەچن".  رۆژی سێشەممە ٢٠٢١/٠٧/٠٧ حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی ھەرێمی کوردستان لە کۆنفرانسێکی رۆژنامەڤانیدا راگەیاند، قەیرانەکان و کێشەکانی ٨ - ٩ ساڵی رابردوو و دابیننەکردنی بودجەی پێویست، فەرمانبەر و پاسەوان، ناچاریکردوون ئەو بڕیارە بدەن.