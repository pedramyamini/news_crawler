لە بارەی قاچاخیکردن بە مرۆڤەوە لە هەرێمی کوردستان، لە راپۆرتی ساڵانەی ئەمریکادا هاتووە، حکومەتی هەرێمی کوردستان لە هەر پارێزگایەک یەکەیەکی تایبەتی لە نێو هێزەکانی پۆلیسدا پێکهێناوە بۆ بەرەنگاربوونەوەی قاچاخیکردن بە مرۆڤ.   راپۆرتەکە هەروەها دەشڵێت، حکومەتی هەرێمی کوردستان بەردەوام بووە لە ئازادکردنی کوردی ئێزدی لە دەستی داعش.   ئەوەی کە پەیوەندی بە عێراقەوە هەیە، راپۆرتە ئەمریکیەکە دەڵێت، "حکومەتی عێراق بنەماکانی لەنێوبردنی قاچاخیکردن بە مرۆڤی بە تەواوی نەچەسپاندووە، بەڵام هەوڵێکی بەرچاوی لە پێناو ئەوەدا داوە".  بەگوێرەی راپۆرتەکە، بەشێوەیەکی گشتی، بەغدا بەراورد بە ساڵانی رابردوو، هەوڵەکانی خۆی دژی بەقاچاخبردنی مرۆڤ زیادکردوون، ئەوە وێڕای پەتای کۆرۆنا.  حکومەتی عێراق، وەکو راپۆرتەکە باسی دەکات، قاچاخچی زیاتری دادگاییکردووە کە هەندێکیان بەرپرسی حکومیشیان لەگەڵدا بووە؛ هەروەها حکومەت لە رێگەی دابینکردنی پارەی زیاتر و ستافی زیاترەوە تواناکانی فەرمانگەی بەرەنگاربوونەوەی بەقاچاخبردنی مرۆڤی سەر بە وەزارەتی ناوخۆی زیاتر کردووە؛ مەشق و راهێنانەکانی چۆنیەتی چەسپاندنی یاسای زیاتر کردووە بۆ ئەوەی کاربەدەستان باشتر لە یاساکانی بەرەنگاربوونەوەی بەقاچاخبردنی مرۆڤ تێبگەن.   لە راپۆرتەکەدا هاتووە: "حکومەتی عێراق بەردەوام بووە لە دۆزینەوەی قوربانیان و گواستنەوەیان بۆ پەناگەکان. "  راپۆرتەکە ئەوەش دەخاتەڕوو کە بەغدا و هەولێر لە چەندین رووەوە کاریان بە بنەماکانی بەرەنگاربوونەوەی تاوانی بەقاچاخبردنی مرۆڤەوە نەکردووە.   هەبوونی کەموکوڕی لە رێوشوێنی دۆزینەوەی قوربانیان و گواستنەوەیان بۆ کەناری ئارامی و "کەمی تێگەیشتنی حکومەت  لە بەقاچاخبردنی مرۆڤ" بوونەتە رێگر لە بەردەم ژمارەیەکی زۆری قوربانیان و نەیانتوانیوە پاراستن و پەناگەی پێویست بەدەستبهێنن.   جگە لەوە، راپۆرتەکەی وەزارەتی دەرەوەی ئەمریکا دەشڵێت، حکومەتەکانی هەرێمی کوردستان و بەغدا "خێرا قوربانیانی بەقاچاخبردنی مرۆڤیان لە نێو کۆمەڵگە لاوازەکاندا نەدۆزیونەتەوە، ئەوەش بووەتە هۆی ئەوەی کە بەشێک لە قوربانییەکان رووبەڕووی سزا ببنەوە لە بەرامبەر ئەنجامدانی ئەو کارانەی کە لە لایەن قاچاخچیەکانیانەوە بە زۆر پێیان کراون، وەکو کۆچکردن و لەشفرۆشی. "   وەزارەتی دەرەوەی ئەمریکا دەشڵێت، لە ماوەی ئامادەکردنی ئەم راپۆرتەدا، حکومەتی هەرێمی کوردستان ئەوانی لە دادگاییکردن یان سزادانی هیچ تۆمەتبارێکی بەقاچاخبردنی مرۆڤ ئاگادارنەکردووەتەوە.