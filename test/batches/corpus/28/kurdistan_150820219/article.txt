رۆژی یەکشەممە ١٥ی ئابی ٢٠٢١ بافڵ تاڵەبانی، هاوسەرۆکی یەکێتیی نیشتمانیی کوردستان لە دەباشان لەگەڵ د. عادل عەبدولمەهدی، سەرۆکوەزیرانی پێشووی عێراق کۆبووەوە و باسیان لە چەند پرسێک کرد.  بەپێی راگەیێندراوێک کە لە پەیجی فەرمیی هاوسەرۆکی یەکێتی بڵاوکراوەتەوە، لە دیدارێکدا کە قوباد تاڵەبانی ئامادەی بوو، "گفتوگۆی هەمەلایەنە دەربارەی پرس و پێشهاتە سیاسییەکانی عێراق و هەرێم و هەڵبژاردنەکان کرا. جەخت لە چارەسەرکردنی سیاسییانەی کێشەکان کرایەوە و دەستوور بکرێتە پێوەری چارەسەرکردنی کێشەکان و هەموو لایەک لەپێناو ئارامی و سەقامگیری هەوڵەکانیان بخەنەگەڕ".  لەبارەی "چاکسازی و گۆڕانکارییەکانی یەکێتی" لە ماوەی رابردوودا، بافڵ تاڵەبانی گوتی "یەکێتی بە ئاراستەی راستکردنەوەی رێڕەوی حیزبی و پاراستنی یەکێتییەکەی مام چەند هەنگاوێکی ناوە. بۆ لەمەودوا درێژە بەو سیاسەتە نیشتمانییە دەدەین کە خزمەت بە بەرژەوەندی گشتی دەکات نەوەک مەرام و ئامانجێکی دیاریکراو".  هاوسەرۆکی یەکێتی ئاماژەی بەوەش کرد، "دەمانەوێت لەگەڵ سەرجەم هێز و لایەنەکان هاوکار و پشتیوان بین بۆ بونیادنانی وڵاتێکی ئارامتر و خۆشگوزەرانتر بۆ هاووڵاتییانمان".  لەبارەی هەڵبژاردنەکانی داهاتووی عێراقەوە هەردوولا هاوڕابوون لە ئەنجامدانی هەڵبژاردنێکی پاک و بێگەرد لەکاتی دیاریکراوی خۆیدا کە رەنگدانەوەی خواستی هەموو لایەنەکان بێت و ببێتە مایەی سەقامگیریی سیاسی، ئابووری و کۆمەڵایەتی.