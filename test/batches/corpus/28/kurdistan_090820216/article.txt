رۆژی دووشەممە ٠٩ - ٠٨ - ٢٠٢١ هێمن سلێمان، گوتەبێژی پۆلیسی دهۆک لە ڤیدیۆیەکدا زانیارییەکانی لەبارەی ئەو رووداوە خستووەتەڕوو و دەڵێت "کاژێر ١١: ٠٠ی شەوی رابردوو ٠٨ - ٠٨ - ٢٠٢١ پۆلیسی نەهێشتنی تاوان لە نووسینگەی برایەتیی دۆمیز لە رووداوێکی کوشتن لە شوقەکانی وار سیتی ئاگادارکراونەتەوە و دواتر هێزەکان دەستبەجێ گەیشتوونەتە شوێنی رووداوەکە. "  بەگوتەی هێمن سلێمان ئەو ژنەی کوژراوە تەمەنی ٢٢ ساڵە و دوای رووداوەکەش لێکۆڵینەوە دەستیپێکردووە و راشیدەگەیێنێت "پۆلیس توانی لە ماوەی کەمتر لە ٢٤ کاژێر تۆمەتبارەکە دەستگیربکات. "  گوتەبێژی پۆلیسی دهۆک ئاماژە بەوە دەدات، دوو مانگ بوو ئەو ژن و مێردە لەیەکدی جیابوونەتەوە و هۆکارەکەیشی بۆ "کێشەیەکی کۆمەڵایەتی" گەڕاندەوە.  پۆلیسی دهۆک سەبارەت بە کاتی کوشتنی ئەو ژنە لەلایەن هاوژینەکەیەوە دەڵێت "سێ رۆژ بەر لە ئێستا ئەو تاوانە ئەنجام دراوە، ئێستا تۆمەتبار دانی بە تاوانەکەدا ناوە و لێکۆڵینەوەکانیش بەردەوامن. "  هەر دوێنی یەکشەممە ٠٨ - ٠٨ - ٢٠٢١، لە سنووری قەزای ئاکرێ تەرمی کچێکی ٢٠ ساڵ دۆزرایەوە. پۆلیسی دهۆک گوتی کە "فەرمای دەستگیرکردن بۆ تۆمەتباران دەرچووە. "