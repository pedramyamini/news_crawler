پۆلیسی هەولێر درەنگانی شەوی رابردوو هەواڵەکەی لە لاپەڕەی فەرمیی خۆیان لە فەیسبووک بڵاوکردووەتەوە، رائید هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، رووداوەکە چەند رۆژێک بەر لە ئێستابووە و دوای لێکۆڵینەوەکان زانیارییەکانیان بڵاوکردووەتەوە.  رووداوی دزییەکە لە گەڕەکی شارەوانیی هەولێر بووە، گوتەبێژی پۆلیسی هەولێر دەڵێت، هێزەکانیان لە بەڕێوەبەرایەتیی پۆلیسی هەولێر، "تۆمەتبارێکیان بە ناوی (غ. ر. س) دەستگیر کرد، کە هەڵسابوو بە دزینی پشتێنێکی ئافرەتان. " دەشڵێت "دوای لێکۆڵینەوەکان دەرکەوتووە کە پشتێنەکە زێڕ نەبووە و تەنەکە بووە. "  بەگوتەی گوتەبێژی پۆلیسی هەولێر ئەو تۆمەتبارەیان لە کاتی رووداوەکەدا دەستگیرکردووە "کە لە کاتی دزیکردنەکەدا لەگەڵ خاوەن ماڵ بووەتە شەڕیان. "  ئێستا ئەو تۆمەتبارە لەلایەن پۆلیس دەستگیرکراوە، هۆگر عەزیز دەشڵێت "بە مەبەستی گرتنەبەری رێکارە یاساییەکان، رادەستی نووسینگەی نەهێشتنی تاوانی باشوور کراوە. "