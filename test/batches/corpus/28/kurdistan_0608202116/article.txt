ئەمڕۆ ٠٦ - ٠٨ - ٢٠٢١ بەڕێوەبەرایەتیی ئاو و ئاوەڕۆی هەولێر لە پەڕەی فەیسبووکی خۆیان رایگەیاند، لە رێگەی پرۆژەی ئاوی ئیفراز یەک، دوو و سێ "رێژەی ٦٠ % ـی ئاوی خواردنەوە بۆ شاری هەولێر دابین دەكرێت، [ئێستا] بە ناچاری وێستگەكان لە كاركردن راگیراون، چونكە رادەی شێلواتییەكەی سەرووی توانای كاركردنە".  لە بەشێکی دیکەی راگەیێندراوەکەدا بەڕێوەبەرایەتییەکە ئاماژە بەوە دەدات، "بەشێوەیەکی بەردەوام و زانستیی چاودێریی رووبارەكە دەکرێت و تێستەکانی دیاریکردنی رادەی شێلواتی رووبارەكە بەردەوامە بۆ ئەوەی بتوانرێت دووبارە دەست بە بەرهەمهێنانەوەی ئاوی خاوێن بکرێتەوە و  بەشێوەیەكی تەندروست، ئاوی خاوێن بگەیێندرێتەوە هاوبەشانی ئاو لە شاری هەولێر. "  پێشتر پارێزگای هەولێر لەو بارەوە رایگەیاند، بەهۆی گۆڕانی کەشوهەوا و بارانبارین قوڕ و لیتەیەکی "زۆر" چووەتە نێو ئاوی زێی گەورە و پرۆژەکانی ئیفرازی یەک، دوو و سێ وەستاون، بەوەش بۆ ماوه‌يه‌ك "بەشێکی زۆرى دانیشتووانی شاره‌كه‌مان بێ ئاوی خواردنەوە ماونه‌وه. "  ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی گوت، "ئێستا شێلوبوونی ئاوەکە نزیک بووەتەوە لە چوار هەزار. ئەگەر لە چەند کاژێری داهاتوودا وەها بێتە خوارە دەتوانین وێستگەیەک کارپێبکەینەوە. ئێمە چاوەڕێین چونکە وێستگەکانی ئێمە لە شێلوبوونی دوو بۆ سێ هەزار کاردەکەن".  ئەمساڵ بەهۆی وشکەساڵییەوە چەند گەڕەكێکی هەولێر تووشی کەمئاوی بوون و پارێزگای هەولێر دەڵێت، "ئێستا له قۆناخى كۆتایى و زاڵبوونداین به‌سه‌ر ئه‌و قه‌يرانانه‌ى كه له‌ماوه‌ى ئه‌مساڵدا به‌هۆى ووشكه‌ساڵى رووبه‌ڕووى بووينه‌وه. "