لیژنەی پەیوەندییەکانی دەرەوەی پارتی کرێکارانی کوردستان لە راگەیێندراوەکەیدا کە ناوی "بانگەوازی" لێناوە و ئاراستەی ئۆرگانەكانی خاوەن بڕیاری لە یەكێتیی نیشتمانیی كوردستان کردووە، ئەمڕۆ چوارشەممە ١٤ی تەممووزی ٢٠٢١ بڵاویکردووەتەوە و دەڵێت، کێشە نێوخۆییەکانی یەکێتی زیان بە یەكێتیی نیشتمانی و دۆزی ئازادی و دیموكراسیی گەلی كوردستان دەگەیێنن.  هەروەها ئاماژە بەوەش کراوە "لەم رۆژانەی دواییدا قەیرانی بەڕێوەبەرایەتی لەناو یەكێتیی نیشتمانیی كوردستاندا هاتووەتە ئاراوە و وادیارە زۆرتر تەشەنە دەكات، بڕوا و چاوەڕوانیی ئێمە ئەوەیە كە ئەم قەیرانە لەڕێگەی ئەو میكانیزمە خاوەن بڕیارانەی كە لە كۆنگرەدا هەڵبژێردراون و هەروەها لەسەر بنەمای پەیڕەو و یاسای نێوخۆیی و هەستكردن بە بەرپرسیارێتی نەتەوەیی و نیشتمانی چارەسەر بێت".  رۆژی پێنجشەممە ٨ی تەممووزی ٢٠٢١، ناکۆکی و گرژییەکانی نێوان هاوسەرۆکی یەکێتیی نیشتمانیی کوردستان بەڕوونی دەرکەوتن، کاتێک بافڵ تاڵەبانی بڕیاری گۆڕینی بەڕێوەبەرانی دەزگاکانی دژەتیرۆر و زانیاریی دەرکرد.  پەکەکە لە بانگەوازەکەیدا باسی لەوە کردووە "یەكێتیی نیشتمانیی كوردستان وەكو حزبێك كە بەڕێز مام جەلال تاڵەبانی دایمەزراندووە، هەم لە بواری خەباتی نەتەوەیی و نیشتمانی و هەم لە بواری دیموكراسی و ماف و ئازادییەكاندا خاوەن هەڵوێستێكی گرنگ بووە، لە چاو كورد و دۆستانی كوردیشەوە، یەكێتیی نیشتمانیی كوردستان هێشتا هەر خاوەنی رۆڵ و میسیۆنێكی وەهایە".  هەروەها ئەوەش خراوەتەڕوو، لە قۆناخێكی وەهادا باشتروایە كێشە ناوخۆییەكان بێ ئەوەی قووڵتر ببنەوە و "لایەنەكان یەكدی تاوانبار بكەن و خەسار بە بەها دیموكراسییەكان بگات، لەڕێگەی ئۆرگانە خاوەن بڕیارەكانی حیزبەوە چارەسەر بكرێن، لە دۆخێكی پێچەوانەی ئەمەدا، ئەم كێشانە هەم كاریگەریی نێگەتیڤی لەسەر یەکێتی دەبێت و هەم دەبنەهۆی لاوازبوونی ئەو كار و پلانانەی كە بۆ قوناخی داهاتوو داڕێژراون".  لە کۆتایی راگەیێندراوەکەدا پەکەکە ئامادەیی دەربڕیوە بۆئەوەی هەر "ئەرك و بەرپرسیارێتییەك" بكەوێتە سەر شانی، جێبەجێی بکات.