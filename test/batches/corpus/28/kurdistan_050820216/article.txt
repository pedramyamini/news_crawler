ئەوانەی بازرگانی بە "دۆلاری لیبی" دەکەن، کڕیارەکانیان بانگی شوێنێکی دیاریکراو دەکەن بۆ ئەوەی پارەکانیان پێبدەن، بەڵام ئەو پارەیەی پێیان دەدرێت تەنیا دراوێکی ساختەیە.  تاوەکو ئێستا چەندین کەس لە هەرێمی کوردستان و  تورکیا بەو ناوە فریودراون و پارەکانیان لێ خوراوە، لە چەند رۆژی رابردوو باندێکی سێ کەسی لەلایەن بەڕێوەبەرایەتی پۆلیسی پارێزگای هەولێر لەسەر ئەم کارە دەستگیرکران، بە گوتەی هۆگر عەزیز، گوتەبێژی پۆلیسی هەولێر تاوەکو ئێستا ئەمە "چوارەمین باندە لەلایەن هێزەکانی بەڕێوەبەرایەتیی پۆلیسی پارێزگای هەولێر لەسەر هەڵخەڵەتاندنی خەڵکی بە دۆلاری لیبی دەستگیر دەکرێن".  هۆگر عەزیز تکا لە هاونیشتمانیانی شاری هەولێر دەکات، "لەڕێگەی پەیج و ئەکاونتەکانەوە هەڵنەخەڵەتێن و دۆلاری لیبی بەهیچ شێوەیەک لە کوردستان بوونی نییە، تاوەکو ئێستا یەک دۆلاری نەبیندراوە".  لە تورکیاش چەند هاونیشتمانی باشووری کوردستان بە "دۆلاری لیبی" فریودراون و پارەیان لێخوراوە، نیهاد موحسین، کە ساڵانێکی زۆرە لە ئیستەنبووڵ دادەنیشێت و ئاگاداری چەند کەیسێکە و خەڵکانێک پەیوەندیان پێوەکردووە، بە (رووداو)ی گوت: "دۆلاری لیبی بە قسە هەیە، گوایە لە سەردەمی قەزافی لە بانکەکان بلۆککراون، گوایە ئەو دۆلارە بۆ تورکیا هێندراوە، کەسانێکی شارەزا لە ساختەکردنی دراو، دۆلاری ساختە دروست دەکەن و ڤیدیۆت بۆ دەگرن، لەسەر ئەو بڕەی کە داوات کردووە بەناوی خۆت، ١٠ هەزار دۆلاری ئەسڵی لە ڤیدیۆکە لە ئامێری ژماردن و ئاشکراکردنی دراوی ساختە دەدەن، کاتێکیش نموونەی دۆلارەکەت بۆ دەهێنن، لەو ١٠ هەزار دۆلارەی هێناویانە کە هەمووی ئەسڵییە، دەڵێن چەند ١٠٠ دۆلارییەک بە ئارەزووی خۆت دەربهێنە و بیپشکنە، کە لە بنەڕەتدا هەمووی ئەسڵییە، بەڵام کاتێک پارەکەی بۆ دەهێنن، دەردەکەوێت هەمووی ساختەیە".  بە گوتەی نیهاد موحسن، لە تەواوی شارەکانی کوردستانەوە پەیوەندیان پێوەکراوە لەسەر ئەوەی بە دۆلاری لیبی فریدراون و دەڵێت: "هەیە یەک ملیۆن تاوەکو ٢ ملیۆن دۆلاری کڕیوە بەو حیسابەی ٤ ملیۆن دۆلار وەردەگرێت، ٤ ملیۆن دۆلارەکەشی هەر لە تورکیا لە تەنەکەی خۆڵ کردووە، چونکە ساختە دەرچووە و نەیتوانیوە بیباتەوە".  تۆڕی میدیایی رووداو چیرۆکی یەکێک لەو هاونیشتمانییانە ئاشکرا دەکات کە بە ' دۆلاری لیبی ' فریودراوە و نزیکەی ملیۆنێک و ٥٠٠ هەزار دۆلاری لێ خوراوە.  هێدی حازم، کە لە هەولێر پێشانگەی ئۆتۆمبێلی هەبووە، ٧٠٠ هەزار دۆلاری خۆی و ٨٠٠ هەزار دۆلاری خەڵکی بردووەتە تورکیا بەو ئامانجەی سێ ملیۆن دۆلار بێنێتەوە و قازانج بکات، بەڵام پارەی ساختەیان پێداوە. ئەو کە ئێستا وەکو خۆی دەڵێت هەڕەشەی کوشتنی لێدەکرێت و ناتوانێ بگەڕێتەوە، داوا دەکات خەڵک فریو نەخۆن بەو مامەڵانە و دەشڵێ دۆلاری لیبی هیچ بنەمایەکی نییە.  هێدی حازم خۆی دەڵێ قەرزداری ١٤ کەسە لە هەولێر، هەموو شتێکی تەنانەت خێزانەکەیشی لەدەست داوە، بە حەسرەتەوە دەڵێت کوڕێکی ١٠ ساڵانم هەیە ناتوانم بیبینم و لە باوەشی بگرم.