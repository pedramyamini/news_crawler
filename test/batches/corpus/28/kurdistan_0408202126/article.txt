لە راگەیێندراوەکەی فەرمانگەی میدیا و زانیاریدا هاتووە، "پەرلەمانتارێکی پێشووی عێراق بە ناوی حاکم زاملی لە میدیاکاندا تۆمەتێکی کوێرانەی خستووەتە پاڵ هەرێمی کوردستان، کە گوایە (هێڵێكی تیرۆریستی له توركیاوه درێژ ده‌بێته‌وه به هه‌ولێر و پاشان كه‌ركووك و به‌ره‌و دیاله تێپه‌ڕ ده‌بێت)".  حکومەتی هەرێمی کوردستان نیگەرانیی دەربڕیوە لەو لێدوانانە و دەڵێت "نەک هیچ سوودێکیان نییە، بەڵکو هۆکاریشن بۆ لێکدوورکەوتنەوە و نەمانی متمانەی لایەنە عێراقییەکان".  هەر لەو راگەیێندراوەدا ئاماژە بەوەش کراوە "وەبیر هەموو لایەک دەھێنینەوە کە هەرێمی کوردستان هەمیشە لە ریزی پێشەوەی رووبەڕووبوونەوەی تیرۆریستان بووە و لە ساڵی ٢٠١٤ وە تاوەکو ئێستاشی لەگەڵدا بێت، هێزی پێشمەرگەی کوردستان بەردەوامە لە بەرگریکردن لە خاکی نیشتمان و رووبەڕووبوونەوەی تیرۆریستان و بە هەزاران کەسی قارەمانمان لەپێناو پاراستن و ئاسایشی کوردستان و عێراق، شەهید و بریندار بوون".  فەرمانگەی میدیا و زانیاریی حکومەتی هەرێمی کوردستان ئەوەی خستووەتەڕوو "ئەم جۆرە لێدوانانە تەنیا خۆدزینەوەیە لە بەرپرسیارێتی بەرامبەر کەموکوڕیەکانی دۆخی ئاسایشی ناوچەکانی دیکەی عێراق، و باشتروایە لەجیاتی تۆمەتهەڵبەستن بۆ یەکتری، هەموو لایەک توانا و کۆششیان یەکخەن لەپێناو ئاسایش و ئارامی و دابینکردنی ژیانێکی شایستە بۆ سەرجەم هاونیشتمانیان".