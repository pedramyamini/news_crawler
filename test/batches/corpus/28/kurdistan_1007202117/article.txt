کەمپەکە رۆژی ٤ ـی حوزەیران ئاگری تێبەربوو و زیانی گیانی و ماددی لێکەوتەوە کە زۆربەی نیشتەجێبووانی ئاوارەی کوردی ئێزدین.  ئێستا کارکردن و دروستکردنی خانوو لە شوێنی خێوەتەکان لە قۆناخی کۆتایی دایە، کەمپەکە پەناگەی بەشێکی ئەو ٣٠ هەزار خێزانەی ئاوارەی شنگالە کە لە ١٥ کەمپی جیاواز لە سنووری دهۆک دەژین.    جەمیلە کە خێزانەکەی لە هەشت کەس پێکهاتووە، راهێنانی لەسەر بەکارهێنانی ئاگرکوژێنەوە پێکراوە. ئەو ئێستا توانای بەکارهێنانی ئاگرکوژێنەوەکەی هەیە و لە هەر جێگەیەک ئاگر بکەوێتەوە، بێترس دەتوانێت بچێت بۆ کوژاندنەوەی.  شەمێ رەمۆ، ئاوارەی شنگالە و دەڵێت، ئەوان دەیانەوێت زوو خانووەکان تەواو بن و بگەڕێنەوە ماڵی خۆیان، ئەوان بێزارن لەوەی کە هەر کەسەو لە ماڵێکدایە.   دەزگای خێرخوازیی بارزانی بە هاوئاهەنگی لەگەڵ یو ئێن ئێچ سی ئاڕ و چەند رێکخراوێکی دیکەی نێودەوڵەتی، زیاتر لە مانگێکە دەستیان بە کارکردن کردووە و تاوەکو ئێستا ٩٥ % ـی کارەکان تەواوبوون.   سەلاح خودێدا، رێکخەری کەمپی ئاوارەکان لە دەزگای خێرخوازیی بارزانی دەڵێت، لەگەڵ رێکخراوەکانی دیکە قسەیان کردووە و داوایان کردووە، بنکەیەکی ئاگرکوژاندنەوە لە کەمپەکە دابنێن.   بەپێی ئامارەکانی دەزگای خێرخوازیی بارزانی، ١٥ کەمپی ئاوارەکانی شنگال لە دهۆک هەن کە نزیکەی ٣٠ هەزار خێزان تێیدا دەژین.