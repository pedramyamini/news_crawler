ئەشکەوتەکە بەهۆی ئەوەی تەنیا دوای دابەزینی ئاستی ئاوی بەنداوەکە دەردەکەوێت، دیمەنە دڵڕفێنەکانی بوونەتە جێگەی سەرنجی گەشتیاران.  مامەند نەبی، گەشتیارە و دەڵێت، گرنگە کەرتی گەشتوگوزار گرنگیی تایبەت بەو شوێنانە بدات، چونکە هەم داهاتێک بۆ ناوچەکە دابین دەکات و هەمیش بە دونیا بناسێندرێت.  بە گوتەی پسپۆڕێکی جیۆلۆجی، لەبەرئەوەی رێژەی گەچ لە پێکهاتەی بەردەکانی ئەو ئەشکەوتەدا زۆرە، زۆر جێگەی باوەڕ نییە.   رەمەزان حەمزە، پسپۆڕی جیۆلۆجییە و دەڵێت، بەهۆی کاریگەریی ئاو لەسەر گەچەکە ئەو ئەشکەوتە دروست بووە و ماوەی ٣٠ ساڵی پێچووە تاوەکو دروستبووە.   جگە لە گەشتیاران خەڵکی ناوچەکەش لەکاتی دەرکەوتنی ئەو ئەشکەوتەدا ئارەزووی بینینی دەکەن و سەردانی شوێنەکە دەکەن.   بەردی بناخەی بەنداوی موسڵ لە ساڵی ١٩٧٨ دانرا. بەوهۆیەشەوە، ٨٥ گوند کە هی کوردانی ئێزدی و عەرەب بوون، کەوتنە ژێر ١١ ملیار مەتر سێجای ئاوی بەنداوەکەوە.