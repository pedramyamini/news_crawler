ئازاد گۆران، سەرۆکی لیژنەی وەرگرتنی توێژینەوەکان بە تۆڕی میدیایی رووداوی گوت، "بڕیارە ساڵی داهاتوو کۆنفرانسەکە بەڕێوەبچێت و دەمانەوێت ژمارەیەکی زۆر لە توێژینەوەی نێودەوڵەتی لەبارەی کۆمەڵکوژی وەربگرین و لە رووی زانستییەوە لەم پرسە بکۆڵینەوە".  ئازاد گۆران گوتیشی، "ئەمە سێیەمین کۆنفرانسی نێودەوڵەتیمانە لەبارەی کۆمەڵکوژی؛ کۆنفرانسەکە بەناونیشانی کۆمەڵکوژی لە بیرەوەریی گەلاندا دەبێت و ژمارەیەک لە باڵیۆز و کۆنسوڵ و کەسایەتیی سیاسیش تێیدا بەشداردەبن و گرنگیی خۆی دەبێت".  کۆنفراسەکە بڕیارە لە رۆژانی ٣٠ و ٣١ی ئاداری ٢٠٢٢ لە زانکۆی دهۆک و بە هەر سێ زمانی کوردی، عەرەبی و ئینگلیزی بەڕێوەبچێت، سەنتەری بێشکچی بۆ لێکۆڵینەوەی مرۆیی، سەنتەری توێژینەوەی کۆمەڵکوژی / زانکۆی دهۆک، دەستەی کوردستانی بۆ توێژینەوەی ستراتیژی و توێژینەوەی زانستی / سلێمانی، سەنتەری کوردۆلۆژی لە زانکۆی سلێمانی، سەنتەری لێکۆڵینەوەی زانکۆی چەرمۆ بۆ تاوانەکانی ئەنفال و جینۆساید، دامەزراوەی نێودەوڵەتیی ئێزدی بۆ رووبەڕووبونەوەی جینۆساید پێی هەڵدەستن.  ئازاد گۆران کە بەرپرسی پەیوەندییەکانی سەنتەری بێشکچیشە بۆ لێکۆڵینەوەی مرۆیی - سەنتەری توێژینەوەی کۆمەڵکوژی ئاماژەی بۆ ئەوەکرد، بەهۆی ئەوەی لە عێراق کۆمەڵکوژی زۆر روویداوە، هێشتا لێکۆڵینەوەی زۆرتر بۆ پرسی کۆمەڵکوژی پێویستە و دەبێت کاربکرێت بۆ ئەرشیفکردن و توێژینەوەی زیاتر لەو جینۆسایدانەی روویانداوە بۆئەوەی نەوەکانی داهاتوو ئاگایان لەو تاوانانە بێت و بەبەڵگەوە بە گەلانی دیکەش پیشانبدرێت چی بەرامبەر بە پێکهاتەکان کراوە و چۆن هەوڵی لەنێوبردنیان دراوە.  کۆنفرانسەکە حەوت تەوەر لەخۆدەگرێت و سێ لیژنەی دەبێت ئەوانیش لیژنەکانی زانستی، ئامادەکاری، چاودێرانی تەوەرەکانن، رۆژی ١ی ئەیلولی ٢٠٢١ دوایین کات بۆ وەرگرتنی توێژینەوەکان بۆ توێژەرەکان دیاریکراوە.