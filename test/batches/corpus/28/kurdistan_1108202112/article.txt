لە بەرنامەی مژاری رادیۆی رووداودا کە ئاسۆ سەراوی پێشکەشی کرد، باس لەو هەڵمەتە کرا کە شارەوانیی سلێمانی بۆ لابردنی زیادەڕۆییەکانی ناو شارەکە و قیرتاوکردنی شەقامەکان دەستی پێکردووە. هەریەکە لە ئاری عوسمان، بەرپرسی بەشی زێدەڕۆیی لە شارەوانیی سلێمانی؛ توانا بەهادین، بەرپرسی بەشی ئامێرەكان لە شارەوانیی سلێمانی  و دیار جەمال، ئەندامی لیژنەی باڵا لە لیژنە هاوبەشەکانی قایمقامیەتی سلێمانی تێیدا بەشدار بوون.  ئاری عوسمان، بەرپرسی بەشی زێدەڕۆیی لە شارەوانیی سلێمانی گوتی: "ئێمە هەڵمەتی نەهێشتنی زێدەڕۆییمان بەردەوامە. خەڵک دەبێت ئەوە بزانن کە ئەو زیادەڕۆییانەی لایان دەبەین بۆ نانبڕینی کەس نییە و لە بەرژەوەندیی گشتییە. ئێمە لیژنەیەکمان لەگەڵ لیژنەکانی قایمقامیەتی سلێمانیدا هەیە کە لیژنەی ٣٩ یەمینین. لەم هەڵمەتەماندا سەرنجمان لەسەر شەقامی بازنەیی مەلیک مەحموودە. لە سێ رۆژدا لە ٤٠ % ـی لایەکی ئەو شەقامەمان تەواو کردووە. لەم هەفتەیەدا ٣٤٧ زیادەڕۆییشمان لابردووە. لەو بڕوایەدام دوای ئەم کارانە مانگێکی دیکە سلێمانییەکی نوێ ببینین. "  قیرتاوکردنی بەشێک لە شەقامەکانی سلێمانی یەکێکی دیکەیە لەو هەڵمەتەی شارەوانی و، بەشیکی خەڵکیش باس لەوە دەکەن کە ئەوە بەهۆی دەستپێکردنی بانگەشەی هەڵبژاردنەوەیە.  توانا بەهادین، بەرپرسی بەشی ئامێرەكان لە شارەوانیی سلێمانی  گوتی: "قیرتاوکردنی ئەو شەقامانە بەهۆی بانگەشەی هەڵبژاردنەوە نییە. وەرزی قیرکردن لە مانگی چوارەوە دەست پێدەکات و لە ٢٠٢١/٠٤/٢٠ ـەوە بەردەوامین، بە تایبەتی لە شەقامی بازنەیی مەلیک مەحموود. لە هەندێک شوێنیش کە پێویست بێت بە سێ تیم کار دەکەین. بەڵام کە خەڵک ئەمە دەبینن وا دەزانن ئێستا دەست بە کار کراوە و بە بۆنەی هەڵبژاردنەوەیە. "  بەرپرسی بەشی ئامێرەكان لە شارەوانیی سلێمانی ئاماژەی بەوە دا، لەپێش قەیرانی ئابوورییشەوە هیچ ئامێرێکی نوێمان بۆ نەکڕدراوە. لە مانگی نیسانەوە کە دەستیان بە قیر کردووە، تاوەکو ئێستا مانگانە ١٠ هەزار مەتر دووجا قیریان کردووە کە لەو کاتەوە دەکاتە ٤٠ هەزار مەتر دووجا.   دیار جەمال، ئەندامی لیژنەی باڵا لە لیژنە هاوبەشەکانی قایمقامیەتی سلێمانییش گوتی: "ئێستا ژمارەی لیژنەکانمان بووەتە ٤٠ کە پێشتر ٣٨ بوو. لە مانگی تەممووزەوە تا ئەیلوول شەش هەزار و ٧٢٩ جار سەردانی شوێنانمان کردووە. لەو سەردانانە ٦٩٢ پسووڵەی سەرپێچی تۆمار کراون کە ٧٨ یان لەبەر پابەندنەبوون بە رێنماییەکانەوە داخراون، ١٢ یان دراونەتە دادگا. ٦١٤ پسووڵەی ئاگاردارکردنەوە نووسراون. ٢٤ تۆن و ٣٨٠ کیلۆگرام ماددە لەناوبراون. "   چەند رۆژێکە بەشی پرۆژەكانی شارەوانیی سلێمانی و بەشی ئامێرەكان و ستافی قیر و نۆژەنكردنەوەی شەقامەكان بەردەوامن  لە قیرتاوكردن و چاکكردنی شەقامەكانی ئەو شارە. هاوکات بەشی لابردنی زیادەڕۆییش زیادەڕۆییەکانی سەر شەقامەکانیش لادەبەن.