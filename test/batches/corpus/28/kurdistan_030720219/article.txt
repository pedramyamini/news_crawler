جگە لە نێو شار لە دەشتیشدا ئەو رووداوانە بەراورد بە ساڵانی رابردوو زیاتر بوون، ملیۆنێک دۆنم دارستان و پووش و پاوان سووتاون، لە ماوەی دوو مانگ و نیوی شەڕی تورکیا و پەکەکەش ١٢ هەزار دۆنم زەوی لە ناوچە سنوورییەکان بە هەمان شێوە سووتاون.  رووداوەکانی ئاگرکەوتنەوە لە وەرزی هاویندا زیاتر لە ناوچە کشتوکاڵی و شاخاوییەکاندا روو دەدەن کە دەبنە هۆی سووتانی دارستان و پاوانەکان. هاوکات هەندێکجاریش بەهۆی شۆرتی کارەباوە لەناو شارەکاندا ئاگر لە شوێنە گشتی و بازرگانییەکان دەکەوێتەوە کە زیاتر بۆ کەمتەرخەمیی هاووڵاتییان دەگەڕێنرێتەوە.  بەپێی ئاماری پۆلیسی دارستان و ژینگەی هەرێمی کوردستان بەهۆی ئاگرکەوتنەوەی جۆراوجۆر و شەڕ لە ناوچە سنوورییەکانی باشووری کوردستان لە ماوەی ١٠ ساڵی رابردوودا نزیکەی یەک ملیۆن دۆنم دارستان و پووش و پاوان سووتاون.  کە تەنیا ئەمساڵ بەهۆی ئاگرکەوتنەوە ٣٠ هەزار دۆنم دارستان و پووش و پاوان سووتاون، هەروەها بەهۆی شەڕی پەکەکە و تورکیاش زیاتر لە ١٢ هەزار دۆنم دارستان و پووش و پاوان لە ناوچە سنوورییەکان سووتاون.  بەرگریی شارستانی هەرێمی کوردستان، چەند هۆکارێکی بۆ ئاگرکەوتنەوەکان دەستنیشانکردووە، لەوانە، خەمساردی تاک و رەچاونەکردنی مەرجەکانی سەلامەتی، شۆرتی کارەبا و خراپیی کوالێتی ئامێر و پێداویستییەکانی کارەبا، خراپیی کوالێتی بەنزین، بەرزبوونەوەی پلەی گەرما و بۆردوومانەکانی تورکیا. گوتەبێژی ئاگرکوژێنەوەی هەولێریش دەڵێ: ٣٠ % ی هۆکاری ئاگرکەوتنەوەکانی ئەمساڵ وشکەساڵی و بەرزی پلەی گەرمایە.  سەرەڕای زۆربوونی ئاگرکەوتنەوەکان، بەڵام لە سێ هەفتەی رابردوودا، هیچ کەسێک لە هەرێمی کوردستان بەهۆی ئاگرکەوتنەوەوە گیانی لەدەست نەداوە.