زەردەشت عەبدولخالق، بەڕێوەبەری ئاوی هەولێر بە رادیۆی رووداوی راگەیاند: "ئێستا نزیکەی ١٢٠ بیرمان ئاویان دابەزیوە کە ئەوەیش هۆکاری کەمبوونەوەی ئاوی بەشێک لە گەڕەکەکانی هەولێرە. هەروەها ئەمساڵ دووجار بۆڕیی ئاوی ئیفراز سێ شکاوە کە ئەوەیش کاریگەریی لەسەر بێئاوی هەبووە. هۆکارێکی ستراتیژی هەیە کە خەڵک نایزانن و ئاگایان لێی نییە کە ئەویش کەمیی کارەبایە. ئێمە لە هەولێر ١٢٠٠ بیرمان هەیە کە بە کارەبا کار دەکەن. ئەو کارەبایەیشی کە دەدرێت کەمە کە بیرەکان بەپێی پێویستیی خۆیان کار ناکەن. لە لایەکی دیکەیشەوە دوای گەرمیان هەولێر بۆ وشکەساڵی دووەمە. "  د. عەلی رەشید، سەرۆکی ئەنجوومەنی پارێزگای هەولێریش گوتی: "داوامان لە ئەنجوومەنی وەزیران کردووە کە پارە بۆ بیرەکانی هەولێر دابین بکات بۆ ئەوەی هەوڵ بدرێت بە وزەی خۆر کاریان پێ بکرێت و رەنگە لە هەفتەی داهاتووەوە پارەکە خەرج بکرێت. "  ئەمساڵ بەهۆی کەمبارانی و وشکەساڵییەوە رێژەی ئاوی سەرزەوی و ژێرزەوی لە سەرجەم شار و شارۆچکەکانی هەرێمی کوردستاندا کەم بووەتەوە کە ئەوەیش کاریگەریی لەسەر ئاوی ماڵان داناوە.  سەرۆکی ئەنجوومەنی پارێزگای هەولێر گوتی: "ژمارەی دانیشتووانی هەولێر زۆر زیاد بووە؛ لە ساڵی ٢٠٠٣ ـوە تاوەکو ئێستا نزیکەی ٤٠ گەڕەک لەگەڵ ٤٠ شاری نیشتەجێبووندا لە هەولێردا زیاد بوون. ئەوەیش وای کردووە شار پێویستی بە ئاوی زیاتر ببێت. هەروەها کەمیی کارەبا هۆکارێکی سەرەکیی کەمئاوییە کە زۆربەی بیرەکان لەسەر کارەبای نیشتمانین و پێویستە سەرچاوەی دیکەی کارەبای وەک وزەی خۆریان بۆ دابنرێت. "  هەندێک لە بیرەکانی هەولێر مۆلیدەیان نییە یان ماتۆڕەکانیان کۆن بوون و بۆ ئەو مەبەستە و دابینکردنی کارەبا پێویستیان بە بودجەیەکی تایبەتە.  زەردەشت عەبدولخالق گوتی: "نزیکەی ملیارێک دینارمان پێویستە بۆ ئەوەی کارەبای بەردەوام بۆ بیرەکان دابین بکەین. "  د. عەلی رەشیدیش گوتی: "ساڵانی حەفتاکان ئاستی ئاوی ژێرزەوی ٩٠ مەتر بوو و ئاو بەبێ ماتۆڕ دەهاتە سەر زەوی، بەڵام ئێستا لە شاری هەولێردا ئاو گەیشتووەتە قووڵایی ٤٠٠ مەتر. واتە زیاتر لە ٣٠٠ مەتر ئاومان لەو کۆگا ئاوییە سەرف کردووە. پێویستە پارەیەکی تایبەت بۆ باری لەناکاو هەبێت و ناکرێت پرسی چارەسەرکردنی کێشەی ئاو بە داواکاری بەرزکردنەوە بۆ وەزارەت بۆ دابین کردنی پارە دوا بکەوێت. "  بەپێی بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.