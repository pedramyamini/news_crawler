ئەمڕۆ چوارشەممە ١٨ - ٠٨ - ٢٠٢١ لیژنەی پاڵپشتیکردنی رۆژنامەڤانان لە جنێڤ لە راگەیێندراوێکدا ئاماژەی بە هێرشکردنە سەر تیمی رووداو لە شنگال کرد و رایگەیاند: "بە تووندی هەوڵی کوشتنی تیمی تۆڕی میدیایی رووداو لە شارۆچکەی شنگال لە عێراق و دەستگرتنە بەسەر کەرەستەکانی ئەو تیمە سەرکۆنە دەکەین؛ کە رۆژی سێشەممە (١٧/٨/٢٠٢١) لە کاتی رووماڵکردنێکی رۆژنامەڤانی روویدا، هاوکات داواکارین لێکۆڵینەوەی خێرا و شەفاف لە رووداوەکە بکرێت بۆ سزادانی دەستدرێژیکاران لەسەر بنەمای کۆتاییهێنان بە سزادان لەو تاوانانەی کە بەرامبەر رۆژنامەڤانان ئەنجامدەدرێن".  لیژنەی پاڵپشتیکردنی رۆژنامەڤانان لە جنێڤ دەشڵێت: "وەک تۆڕی میدیایی رووداو بە سەڵاح ئەلزوبەیدی، هاوئاهەنگیکاری نووسینگەکەمانی لە بەغدا راگەیاندووە تیمی رووداو کە پێکهاتبوو لە تەحسین قاسمی پەیامنێر و عەلی حەماسی کامێرامان راسپێردرابوون بۆ رووماڵکردنی بۆردوومانە ئاسمانییەکەی تورکیا کە رۆژی سێشەممە کاژێر (١٥: ٣٠) بە کاتی ناوچەکە نەخۆشخانەیەکی لە گوندی (سکن) لە باشووری شنگال لە پارێزگای نەینەوا کردە ئامانج".  لیژنەکە لەبارەی رووداوەکە دەڵێت، "لە کاتی رووماڵەکە لەلایەن چەکدارانی یەکینەکانی پاراستنی شنگال - یەپەشە و بە هاندانی ئەندامێکی بەڕێوەبەرایەتیی خۆسەری دیموکراسی لە شنگال بە دەمانچە هێرشکرایەسەر پەیامنێر و کامێرامانی رووداو بە مەبەستی کوشتنیان، بەڵام چەند کەسێک کە لەوێ بوون بەرگرییان لە پەیامنێر و وێنەگرەکە کرد و رزگاریان کردن، کەچی دواتر هەر هێرش کرایە سەریان و بەردباران کران؛ لە ئەنجامدا تەحسین قاسم سەر و پێی و پشتی بە سەختی برینداربوون و تووشی خوێنبەربوون بوو؛ بۆیە گواسترایەوە نەخۆشخانەی گشتیی شنگال بۆ چارەسەر وەرگرتن. هاوکات وێنەگرەکەش بە سووکیی پشتی برینداربوو".  هەر لە راگەیێندراوەکەدا هاتووە: "تۆڕی میدیایی رووداو دەڵێ لە هێرشەکەدا کامێرە و مایک و ئۆتۆمبێلی پەیامنێرەکەی شکێندران و تەنانەت چەکدارەکان پارە و ناسنامە و بەڵگەنامەکانی نێو ئۆتۆمبێلی پەیامنێر و وێنەگرەکەمانیان دزی، هەروەها عەلی حەماس وێنەگرەکەی رووداو دەڵێ ئەو لاپتۆبەشیان دزی کە پێیان بوو و، تا ئێستاش چەکدارانی یەکینەکانی پاراستنی شنگال هەڕەشە لە پەیامنێرەکەی رووداو دەکەن".  لیژنەی پاڵپشتیکردنی رۆژنامەڤانان لە جنێڤ ئاماژەش بەوە دەکات: "جەخت دەکەینەوە کە پێویستە رۆژنامەڤانان و راگەیاندنکاران بپارێزرێن، هەروەها رێز لە مافی کارکردنیان و گەیشتنیان بە سەرچاوەی زانیارییەکان و رووماڵکردنی رووداوەکان بگیرێت، بە تایبەت لەو قۆناخە هەستیارانەی کە عێراق پێیاندا تێپەڕدەبێت".  هەروەها لە راگەیێندراوەکەدا ئاماژە بەوەشدراوە، "بۆ پاراستنی مافی پیرۆزیان لە ئازادی بڵاوکردنەوە و ئازادیی رادەربڕین و مافی هاووڵاتیان بۆ بەدواداچوونی رووداوەکان لە سەرچاوەکانیانەوە، کە رێککەوتنە نێودەوڵەتییەکان دەستەبەریان کردوون؛ بە تایبەت لە ماددەی ١٩ی مافنامەی جیهانیی مافی مرۆڤ، هەروەها داواکارین چارەسەری تەندروستیی پێویست بۆ راگەیاندنکارە بریندارەکان دابین بکرێت".  هاوکات رێکخراوی جاسەنە بۆ ئازادیی بیروڕا و میدیا، هەروەها سەنتەری میترۆ بۆ داكۆكی لە مافی رۆژنامەنووسان لە راگەیێندراوێکدا هێرشکردنە سەر تیمی تۆڕی میدیایی رووداویان لە سنووری شنگال شەرمەزار کرد.  پێشتر تۆڕی میدیایی رووداو لە راگەیێندراوێکدا هێرشکردنە سەر تیمەکەی لە شنگال بە "تووندی شەرمەزار" کرد و داوای لە فەرماندەی گشتیی هێزە چەکدارەکانی عێراق، فەرماندەی حەشدی شەعبی و دەستەی راگەیاندن و گەیاندنی عێراقی کرد، "دەستبەجێ ئەرکی خۆیان بەجێ بگەیەنن بە دەستگیرکردن و دادگاییکردنی هێرشکاران بەپێی یاسا و سەلامەتی کاری تیمەکانمان لەو ناوچەیە دابین بکەن".