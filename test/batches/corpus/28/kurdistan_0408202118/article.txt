هەوراز هۆشیار، هاونیشتمانی لەبارەی ئەو کەەی پارەی لێ وەرگرتوون، ئاماژەی بەوە کرد، "بە شێوازێکی زۆر ناشرین هەڵسوکەوتی لەگەڵ ئێمە کرد و گوتی: مۆرێکی سوور لە پاسپۆرتەکەت دەدەین و ناتوانیت سەفەر بکەیت؛ گوتم: ئێستا چی بکەم؛ گوتی بڕۆ دەرەوە ٢٠٠ دۆلار بخە ناو پاسپۆرتەکە و بیهێنەوە، ئەویش دەستی بردە بن پاسپۆرتەکە و پارەکەی دەرهێنا".  بەپێی رێنوێنییەکانی وەزارەتی تەندروستی، منداڵی خوار تەمەن ١٢ ساڵ بۆ گەشتکردن پێویستی بە پشکنینی کۆرۆنا نییە، منداڵەکانی هەوراز یەکێکیان تەمەنی ١٠ ساڵە و ئەوی دیکەشیان تەمەنی هەشت ساڵە، ئیدارەی فڕۆکەخانەی نێودەوڵەتیی هەولێر دەڵێن، کارمەندی ئەو کۆمپانیایەیان لە کار لاداوە کە پارەی لەو خێزانە وەرگرتووە.  ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر رایگەیاند "ئێمە دەستمان بە لێکۆڵینەوە کردووە لەم کەیسە، کارمەندی ئەو کۆمپانیایەمان بلاک لیست کردووە و بۆی نییە جارێکی دیکە لە فڕۆکەخانە کار بکاتەوە، داوامان لە کۆمپانیاکە کردووە ئەو هاونیشتمانییە قەرەبوو بکرێتەوە".  بەپێی ئامارەکانی دەستەی دەستپاکیی هەرێمی کوردستان، ١٠٢ كەیسی گەندەڵی لە ساڵی ٢٠٢٠ دراونەتە دادگە، لەو ژمارەیەش ٢٦ کەس حوکمدراون، لەنێویاندا فەرمانبەر تاوەکو بەڕێوەبەری گشتیشی تێدابووە.