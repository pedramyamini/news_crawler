کەسوکارەکەی پرسەیان بۆ مەروان داناوە و خەڵکی بۆ دڵدانەوەیان سەردانی کەسوکارەکەی دەکەن.  عەلی دێوانە، مامی مەروانە و دەڵێت، "برازاکەم مەلەوانێکی باش نەبوو، ئەو شوێنەی لێیشی خنکاوە، شوێنێکی قووڵ و مەترسیدار نەبووە، بەڵام بەپێی قسەی پزیشکەکان بێت، سەری بە بەرد کەوتووە و بەهۆیەوە خنکاوە. "  بەرزیی پلەکانی گەرما وای کردووە رۆژانە گەشتیار و هاونیشتمانیێکی زۆر بۆ مەلەوانی روو لە چەم و رووبارەکان بکەن، لە سنووری سۆران دوو تیمی دایڤەر هەن یازدە کەسن و تەنیا سێ کەس لەوانە ئۆکسجین و پێداویستیی مەلەوانییان هەیە، تەنانەت بەلەمەکەیان بە خێرخوازی بۆ کڕادراوە.  بەرفراوانیی ناوچەکە و هەبوونی حەوت رووبار زۆرجار تیمەکان بە خێرایی بە رووداوەکان راناگەن.  بەیار محێدین، بەڕێوەبەری راگەیاندنی بەرگریی شارستانی سۆران ئاماژە بەوە دەکات، "ژمارەی مەلەوانمان کەمە، داوامان کردووە میلاک زیاد بکرێت، دیسان دەیان پێداویستیمان پێویستە و نیمانە ئەو کەلوپەلەی هەمانە ناتوانن کۆنترۆڵی هەموو رووداوەکان خنکان بکەن. "  ئارام حاجی، مەلەوانی تیمی دایڤەری سۆرانە و دەڵێت، "گوناح نییە مووچەم هەمان مووچەی ئەو پۆلیسە بێت کە پاسەوانە و منیش دەبینی ژیانم لە مەترسیدایە، بۆیە ژمارەمان کەمە و کەس ئامادە نییە بێتە نێو تیمەکەمانەوە. "  بەپێی ئاماری بەڕێوەبەرایەتییەکانی بەرگریی شارستانی، ئەمساڵ لە هەرێمی کوردستان ٥٥ کەس خنکاون. لە هەولێر ٢٤ کەس، سلێمانی، حەوت کەس، دهۆک، نۆ کەس، هەڵەبجە، سێ کەس، راپەرین، نۆ کەس و لە گەرمیانیش سێ کەس خنکاون.  زۆریی رووداوەکانی خنکان نەبوونەتە هۆکار خەڵکی لە ئاو ترسیان هەبێت، لە دەیان شوێنی رووبارەکاندا گەورە و بچووک خەریکی مەلەوانی کردنن.