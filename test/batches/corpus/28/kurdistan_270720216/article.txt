کێشە نەمانی ئۆسجین لە نەخۆشخانەی شیفای تایبەت بەتوشبووانی کۆرۆنا لە دوای کاژێر ١١: ٠٠ی شەو بووە.  لە نەخۆشخانەکە ئۆکسجین بەشێوەی ناوەندی بەسەر نەخۆشەکاندا دابەش دەکرێت، بەڵام شەوی رابردوو بەهۆی نەمانی ئۆکسجین لە خەزانەکانی تایبەت بە داینکردنی ئۆکسجین لەو نەخۆشخانەیە ئۆکسجین نەما. هۆکارەکەش ئەوەیە ماوەی هەفتەیەکە بەشێوەی پچڕ پچر ئۆکسجین لەلایەن کۆمپانیای دابینکاری ئۆکسجین دەگەیێندرێتە نەخۆشخانەکان.  پێشتر هۆشداری لەبارەی بڕانی ئۆکسجین لە نەخۆشخانەکە درابوو، شەوی رابردووش کاتێک ئۆکسجین بڕا، ١٦٨ نەخۆش لەنێو نەخۆشخانەکەدابوون، گوشارێکی ئێجگار زۆر کەوتە سەر نەخۆشخانەکە، هەر شەوی رابردوو بەپەلە بەڕێوەبەری تەندروستیی کەرکووک و جێگرەکەی و بەشێکی زۆر لە بەرپرسانی شارەکە و تەنانەت فەرماندە سەربازییەکانیش چوونە نەخۆشخانەی شیفا.  هەرچەند هێشتا پشتڕاست نەکراوەتەوە، بەڵام بەپێی ئەو زانیاریانەی دەست پەیامنێری رووداو کەوتوون، دەگوترێت شەوی رابردوو بەهۆی خراپیی دۆخی تەندروستیان چوار نەخۆش لەکاتی نەمانی ئۆکسجین تاوەکو ئەم بەرەبەیانە گیانیان لەدەستداوە، هەر شەوی رابردوو ٤٠ نەخۆش گواستراونەتەوە بۆ نەخۆشخانەی ناوچەی پیشەسازی، کە نەخۆشخانەیەکی دیکەی تایبەتمەندە بە تووشبووانی کۆرۆنا و تازە کراوەتەوە.  ئەمڕۆ سێشەممە لە رێگەی بووتڵی ئۆکسجینەوە ئۆکسجین بۆ نەخۆشەکانی ئەو نەخۆشخانەیە دابین دەکرێت، کە لە نەخۆشخانەکانی دیکەی کەرکووکەوە بۆ نەخۆشخانەی شیفا هێندراون.  ئێستا ٦٤ نەخۆش لەنێو نەخۆشخانەی شیفا ماون، هەروەها بەشێک لەو نەخۆشانەی کە باری تەندروستیان رووەو باشی بووە، رەوانەی ماڵەوە کراون بۆ ئەوەی ئەو گوشارەی لەسەر نەخۆشخانەکە هەیە کەمبکرێتەوە، چەند نەخۆشێکیش بۆ نەخۆشخانەی گشتیی کەرکووک گواستراونەتەوە.