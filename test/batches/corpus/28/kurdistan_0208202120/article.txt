کوێستان محەممەد، وەزیری کاروکاروباری کۆمەڵایەتیی حکومەتی هەرێمی کوردستان بە تۆڕی میدیایی رووداوی راگەیاند، شاندێکی باڵای هەرێمی کوردستان بە سەرۆکایەتی نێچیرڤان بارزانی، سەرۆکی هەرێمی کوردستان سەردانی کۆماری ئیسلامی ئێران دەکات و بەشدار دەبن لە رێوڕەسمی دەستبەکاربوونی ئیبراهیم رەئیسی، سەرۆککۆماری نوێی ئێران.  کوێستان محەممەد، کە ئەندامی شاندەکەیە گوتی: "ئەندامانی دیکەی شاندەکە پێکهاتوون لە محەممەد حەمەسەعید، وەزیری رۆشنبیری و لاوان، سەفین دزەیی، سەرۆکی فەرمانگەی پەیوەندییەکانی دەرەوە، وەکو نوێنەری حیزبەکانی پێکهێنەری کابینەی نۆیەمی حکومەتی هەرێمی کوردستان".  بڕیارە رۆژی سێشەممە ٠٣ - ٠٨ - ٢٠٢١ ئیبراهیم رەئیسی، وەکو سەرۆککۆماری نوێی ئێران ئاڵوگۆڕیی دەسەڵات لەگەڵ حەسەن رووحانی، سەرۆککۆماری ئێستای ئێران بکات.  رۆژی پێنجشەممە رەئیسی سوێندی یاسایی دەخوات و لە رێوڕەسمێکدا کۆماری ئیسلامیی ئێران، سەرۆکەکەی بە سەرکردەی وڵاتانی جیهان دەناسێنێت و شاندەکەی هەرێمی کوردستانیش بە سەرۆکایەتیی نێچیرڤان بارزانی بە بانگهێشتی فەرمی ئەو وڵاتە بەشداریی رێوڕەسمەکە دەبن.