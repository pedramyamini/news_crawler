کۆمپانیاکە لە بەیاننامەیەکدا رایگەیاندووە توانیویەتی قەرزی ئەم مانگەی وەبەرهێنەرانی بە تەواوەتی بداتەوە.  کێڵگەی ئەتروش لە ساڵی ٢٠١١ دۆزرایەوە و لە ساڵی ٢٠١٧ دەستی بە بەرهەمهێنانی نەوت کردووە.  عادل چاووش، سەرۆکی کۆمپانیای شاماران رایگەیاند سەرەڕای ئەوەی ساڵی ٢٠٢٠ ساڵێکی سەخت بووە بۆ کۆمپانیا نەوتییەکان، بەڵام کۆمپانیاکەی بە سەرکەوتوویی توانیویەتی قەرزەکانی بداتەوە کە هەر ساڵ دووجار بەهۆی خستنەڕووی قەواڵەی دارایی لەسەرییەتی، پاکتاویان بکات.  چاووش دەڵێت چاومان لەوەیە کە لە داهاتوودا لە کێڵگەی ئەترووش دەستکەوتی زیاتر بەدەستبهێنین.  کۆمپانیای نەوتی شاماران کۆمپانیایەکی نەوتییە کە فۆکەسی لەسەر پەرەپێدانی کێڵگە نەوتییەکانی هەرێمی کوردستانە. خاوەنی ٢٧.٦ % ی پشکەکانی کارکردنە لە کێلگەی ئەترووش.  کۆمپانیاکە بە کۆمپانیایەکی کەندەی ناسراوە و لە بازاڕی بۆرسەی کەنەدا تۆمارکراوە.  کۆمپانیاکە لەبەر دابەزینی نرخی نەوت لە دوای مانگی چواری ساڵی ٢٠٢٠ دا کارەکانی رووبەرووی سستی بووەوە حکومەتی هەرێمی کوردستانیش لەو ماوەیەدا نەیتوانی حەقدەستی کۆمپانیا نەوتییەکان بۆ چەند مانگی سەرەتای ساڵی ٢٠٢٠ بدات.  بەڵام کۆتایی مانگی ١٢ی ساڵی ٢٠٢٠ کۆمپانیای شاماران رایگەیاند کە حکومەتی هەرێمی کوردستان دەستی بە پێدانی حەقدەستی کۆمپانیاکە کردووە و بڕی ١٤.٦ ملیۆن دۆلاری وەک حەقدەستی مانگی ١١ی ٢٠٢٠ وەرگرتووە.