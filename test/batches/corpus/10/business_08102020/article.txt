میدیای ئەمریکا لە زاری سێ بەرپرسی ئەمریکی بڵاوی کردووەتەوە، ئیدارەی ئەمریکا دەستی بە کۆمەڵێک رێکار کردووە بۆ سەپاندنی سزا لەسەر ژمارەیەک بانکی دیکەی ئێران کە پێشتر نەکەوتبوونە بەر سزا لاوەکییەکانی ئەمریکا، ئەو هەنگاوە پێشبینی دەکرێت کاریگەری لەسەر لەسەر ئەو کەناڵی پەیوەندییانەی نێوان ئەوروپا و ئێران دابنێت کە بەهۆیەوە ئێران خۆراک و دەرمانی لێیەوە هاوردە دەکرد.  بڕیارە ئەو سزایانە ئەمڕۆ پێنجشەممە ٠٨ - ١٠ - ٢٠٢٠، رابگەیێنرێت، رێکاری نوێی ئیدارەی ئەمریکایە بۆ دابڕاندنی ئێران لە جیهان و پەکخستنی ئابووری وڵاتەکە و ناچارکردنی تاران بۆ دانوستاندن و گفتوگۆ لەگەڵ واشنتن.  ئەو هەنگاوە دەبێتە کارتێكی نوێی دۆناڵد ترەمپ سەرۆکی ئەمریکا پێش بەڕێوەچوونی هەڵبژاردنی سەرۆکایەتیی ئەمریکا، بەپێی زانیاری میدیای ئەمریکا پێشنیازی سزای زیاتر بۆ سەر ئێران و سزادانی کەرتی پیشەسازی و دارایی ئێران بە پێشنیازی بەرپرسانی ئیسرائیل و دامەزراوەی بەرگری لە دیموکراسی بووە کە گەورەترین دامەزراوەی قازانج نەویستە و داوای گۆڕینی سیستەمی حوکمڕانی ئێران دەکات.  ٢٥ ـی مانگی ٨ ـی ئەمساڵ  مارک دۆبویتز بەڕێوەبەری جێبەجێکاری ئەو رێکخراوە و ریچارد گۆڵدبێرگ، راوێژکاری ئاسایشی نیشتمانی ئەمریکا لە گوتارێکدا لە رۆژنامەی وۆڵ ستریت جۆرناڵ رایانگەیاندبوو "کاتی ئەوەیە ترەمپ بۆکسێكی دیکە لە کەرتی ئابووری ئێران بدات و پیشەسازی دارایی ئێران بە تەواوی بخاتە لیستی رەش.  ئیدارەی ئەمریکا بۆ سزای زیاتری سەر ئێران پشت بە بڕیارێکی دۆناڵد ترەمپ دەبەستێت کە مانگی کانوونی دووەمی ئەمساڵ واژۆی کرد، دەسەڵات دەداتە وەزیرانی دەرەوە و گەنجینەی ئەمریکا بۆ سەپاندنی سزا لەسەر هەر کەرتێكی ئابووری ئێران.  کۆمارییەکان لەوباوەڕەدان ئەو هەنگاوانە لە کۆتاییدا ئابووری ئێران بڕووخێنێت، لەکاتێکدا ئێستا فرۆشی نەوتی بە رێژەیەکی بەرچاو دابەزیوە و ئابوورییەکەشی لەژێر کاریگەری تووندی سزاکانی ئەمریکادایە.  بەڵام دژبەرانی سزای نوێ بۆ سەر ئێران لە نێوخۆی ئەمریکا دەڵێن ئەوەی دەکرێت، دوورە لە هەموو بەها مرۆییەکان و رێگە نادرێت خەڵکی بێتاوانی ئێران دەستیان بگاتە پێویستییەکان، تەنیا ساڵی رابردووش ئێران بایی ملیارێک دۆلار کەلوپەلی پزیشکی و ٣.٥ ملیار دۆلاریش دەرمانی هاوردە کردووە.