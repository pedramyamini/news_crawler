رۆژی چوارشەممە ٢٠٢٠/١١/١١ عەلی مەعارج، بەڕێوەبەری گشتیی فەرمانگەی گرێبەستەکان لە وەزارەتی نەوتی عێراق لە لێدوانێکی رۆژنامەوانیدا رایگەیاند، "یاسای بودجەی فیدراڵی جەختی لە پێویستیی چاوخشاندنەوە بە چەند بڕگەیەکی گرێبەستەکانی نەوتی خاودا کردووە، بۆیە وەزارەت بە نیازە ئەو بابەتە بە رێگەی دەستنیشانکردنی چەند کێڵگەیەکی نەوت کارا بکات کە تێچووی دەرهێنانی نەوتیان زۆرە بۆ ئەوەی چارەی گونجاویان بۆ بدۆزێتەوە. "  بەڕێوەبەری گشتیی فەرمانگەی گرێبەستەکان لە وەزارەتی نەوت ئاماژەی بەوە دا، بەهۆی کەمکردنەوەی پشکی عێراق لە هەناردەکردنی نەوتی خاو، بەپێی رێککەوتنی ئۆپێک پڵەس، وەزارەتی نەوت وای کردووە کۆمپانیاکانی خاوەن گرێبەستەکان نەوتی کەمتر لەو کێڵگانە بەرهەمبهێنن کە وەبەرهێنانیان تێدا کردووە.  عەلی مەعارج ئەوەی خستەڕوو کە ئەو رێکارەش لە گرێبەستە واژۆکراوەکاندا باسنەکراوە، بۆیە لەگەڵ کۆمپانیاکان رێککەوتوون لەسەر کەمکردنەوەی بەرهەمهێنان بەو مەرجەی لە قۆناخی دواتردا قەرەبوویان بکەنەوە و دانوستاندنیش لەو بارەوە بەردەوامە.  مەعارج ئاشکراشی کرد، "وەزارەتی نەوت سێ بژارەی لە پێشە، یەکەم: درێژکردنەوەی ماوەی گرێبەستە واژۆکراوەکان لەگەڵ کۆمپانیاکان بۆ چەند مانگێک. دووەم: قەرەبووی بەخشتە و لەسەرخۆ لە رێگەی زیادکردنی بڕی نەوتی بەرهەمهێنراوەوە. سێیەم: راستەوخۆ قەرەبووکردنەوەی کۆمپانیاکە. ئەوەش بەهۆی دۆخی دارایی ناکرێت، لە کاتێکدا ٦٠ % ـی شایستەی کۆمپانیاکانی نەوتمان داوە. "  بەڕێوەبەری گشتیی فەرمانگەی گرێبەستەکان لە وەزارەتی نەوتی عێراق باسی لەوە کرد، بەهۆی دابەزینی نرخەکانی نەوتەوە وەزارەتی نەوت هەوڵی زیاتر بۆ وەبەرهێنان لە کێڵگەکانی گاز دەدات، بۆیە وەزارەت بە نیازە بەم نزیکانە گەڕی پێنجەمی گرێبەستەکانی نەوت بخاتەوەڕوو کە حکومەتی پێشوو پەسەندی کردوون.  عەلی مەعارج دەشڵێت، ئەو گەڕە کێڵگەکانی گازی ککلابات و قەمەر و کێڵگەی دیکەی تێدایە، ئێستاش دانوستاندن لەگەڵ چەند کۆمپانیایەک دەکەن بۆ وەبەرهێنان لە کێڵگەی گازی عەکاز لە پارێزگای ئەنبار، لەگەڵ کێڵگەی گازی مەنسوورییە لە پارێزگای دیالە.