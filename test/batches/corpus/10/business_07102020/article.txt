بەپێی ئاماری وەزارەتی كشتوكاڵ و سەرچاوەكانی ئاو، كە بۆ كۆكردنەوەی داتاكان پشتی بە بەرهەمی بە بازاڕكراوی هەناری خۆماڵی لە ١٦ عەلوەی پارێزگا و قەزا و ناحیەكانی هەرێمی كوردستان بەستووە، دەركەوتووە ساڵی رابردوو بەرهەمی باخەكانی هەنار لە كوردستان ژمارەیەكی پێوانەیی تۆمار كردووە، كە لە ١٠ ساڵی رابردوودا وێنەی نەبووە، بە جۆرێك تەنیا لە عەلوەكان ٣٢ هەزار و ٤٩٤ تۆن هەنار بەبازاڕ كراوە، پێشبینیش دەكرێت % ٢٥ تاوەكو ٣٠ % ی ئەم بڕەش لە دەرەوەی عەلوەکان فرۆشرابێت.   بەپێی ئامارەكە لە شەش ساڵی رابردوودا ٢٥٦ هەزار و ٧٥ تۆن هەنار لە هەرێمی كوردستان خوراوە، لەم بڕەش ١٤٩ هەزار و ٣٣٦ تۆنی بەرهەمی خۆماڵی بووە.  بەپێی داتاكان ساڵانە جۆرێك لە زیادبوون لە بەرهەمی هەناری خۆماڵی هەیە. بەشێوەیەک بەرهەمی باخەكانی هەنار لە شەش ساڵی رابردوودا بە رێژەی ٣٤ % زیادبووە، بڕی بەرهەم لە ٢١ هەزار و ٤١٨ تۆن بۆ ٣٢ هەزار و ٤٩٤ تۆن زیادبووە، بەڵام ئەم زیادبوونە لە ئاست پێویستی ناوخۆدا نییە، بۆیە ساڵانە هەرێمی كوردستان بۆ پڕكردنەوەی نزیکەی ٤٤ % ی پێویستییەكانی پشت بە هاوردە دەبەستێت، لە ماوەی شەش ساڵی رابردوودا ١٠٦ هەزار و ٧٣٩ تۆن هەنار لە میسر، سووریا، ئوردن، ئێران و عێراق هاوردە كراوە.  حوسێن حەمەكەریم، بەڕێوەبەری گشتی باخداری و دارستان و پاوان لەهەرێمی كوردستان، دەڵێت: "كەشوهەوا و خاكی زۆربەی ناوچەكانی هەرێمی كوردستان زۆر گونجاوە بۆ چاندنی هەنار، بەراورد بە بەرهەمەكانی دیكەش بەرگری بۆ زۆربەی نەخۆشییەكان باشە. شێوازی زیادكردنی زۆر ئاسانە و بەرهەمەكەش لە ناوخۆدا خواستی زۆری لەسەرە".  بە گوتەی  حوسێن حەمەكەریم بەرهەمی هەناری کوردستان لە دەرەوەش خواستی لەسەرە بۆیە هەندێک کۆمپانیا بیر لەوە دەكەنەوە هەناردەی كەنداو و ئەوروپای بكەن "بۆیە ساڵ بە ساڵ رووبەری باخی هەنار و بەرهەمی لە هەرێمی كوردستان لە زیادبووندایە".  حوسێن حەمەكەریم پێیوایە بەرهەمی هەنار زۆر لەوە زیاترە كە لە ئامارەكاندا تۆماركراوە، چونكە بەشێك لەو بەرهەمە نابرێتە عەلوەکان و هەر لە باخەکان یان لەسەر رێگا گشتییەکان دەفرۆشرێن.  بە گوێرەی داتاکان ساڵی رابردوو نرخی تێکڕای تۆنێک هەنار کە لە عەلوەکان فرۆشراوە ٦٩١ هەزار دینار بووە، بۆیە بەپێی ئەو داتایانەی لەبەردەستدان ساڵی رابردوو جووتیاران نزیكەی ١٦ ملیار دینار داهاتیان لە فرۆشتنی هەنار دەستكەوتووە.   هەنار پێویستی بە خاكێكی تێكەڵ و كەشوهەوایەكی مامناوەند هەیە، ئەمەش لە زۆربەی ناوچەکانی كوردستان هەیە، بۆیە هەنار لە زۆربەی ناوچەكانی هەرێمی كوردستان دەچێندرێت، بەڵام هەناری هەندێک ناوچە لە رووی كواڵێتی و بڕی بەرهەمەوە جیاوازە و بەناوبانگە.  حاجی مامەند عوسمان، جووتیارێكی گوندی ئاژگەی شاری هەولێرە، چوار باخی هەناری هەیە و کە ساڵانە ٣٥ تاوەكو ٤٠ تۆن بەرهەمیان هەیە، ئەو دەڵێت: "ئەمساڵ بەرهەمان زۆر باشە، بەڵام بەهۆی بارانی بەهارە، گوڵی هەنارەكان زۆربەی هەڵوەری، جاری دووەم گوڵی گرت و بەرهەمی دا، بۆیە ئەمساڵ بەرهەم زۆرە، بەڵام هەنارەكە وردە".  بۆ بەبازاڕكردن و پارێزگاری لە بەرهەمی خۆماڵی، وەزارەتی كشتوكاڵ هاوردەی بەرهەمی هەناری لە ناوەڕاستی مانگی ئابەوە بۆ كاتێكی نادیار قەدەخە كردووە.   سەبارەت بە نرخی هەنار، حاجی مامەند عوسمان دەڵێت پێشتر هەناری خۆماڵی كیلۆی ١٠٠٠ تاوەكو ١١٠٠ بوو، بەڵام بەهۆی هەناری هاوردەی سووری و میسری ئێستا كیلۆی بە ٥٠٠ تاوەكو ٧٠٠ دینارە.  لە سەرجەم پارێزگاكاندا بە هاوكاری پۆلیس و چاودێری بازرگانیی پارێزگاکان لێژنەیەك پێكهێندراوە، ئەم لێژنەیە دەسەڵاتیان هەیە دەست بەسەر هەموو ئەو بەرهەمە هاوردانە بگرن كە بە قاچاخ هاوردەكراون و شوێنی فرۆشتنەكەشی بۆ ماوەیەك دابخەن و سزاشی بدەن.  سەباح هادی، خاوەنی نووسینگەی نەینەوا بۆ كڕین و فرۆشتنی سەوزە و میوە لە عەلوەی هەولێر، كە زیاتر هەنار دەفرۆشێت دەڵێت: "لێژنەكان بەردەوام لە عەلوەكان نین، بۆیە هاوردەکردنی هەناری سووری و میسری بە قاچاخ بەردەوامە".  سەباح دەڵێت هەناری سووری و میسری كاریگەری زۆری لەسەر دابەزینی نرخی هەناری خۆماڵی هەبووە، بۆ نموونە هەناری خۆماڵی ئێستا بەگوێرەی كوالێتییەكەی كێلۆی بە ٥٠٠ تاوەكو ٧٠٠ دینارە، بەڵام هەناری سووری بە ٨٠٠ تاوەكو ٩٠٠ دینارە و میسریش بە ٧٥٠ تاوەكو ٨٠٠ دینارە.  بازاڕی زۆربەی بەرهەمەکانی سەوزە و میوەی کوردستان لەوانەش هەنار، بەندە بە بازاڕەکانی عێراقەوە. وەک سەباح ئاماژەی پێدەدات ئەگەر بازرگانانی عەرەب بێن، رۆژانە ١٠٠ تاوەكو ١٢٠ تۆن هەنار لە عەلوەی هەولێر دەفرۆشرێت، بە پێچەوانەوە رۆژانە لە هەولێر تەنیا ١٥ تاوەكو ٢٠ تۆن دەفرۆشێت.  بەپێی داتاكان لە شەش ساڵی رابردوودا زۆرترین هەنار لە هەرێمی كوردستان لە ساڵی رابردوو خوراوە، كە ٥٥ هەزار و ١٢٢ تۆن بووە، كەمترینیش لە ساڵی ٢٠١٦ خوراوە كە ٣٦ هەزار ٦٩٣ تۆن بووە.  هەروەها لەسەر ئاستی هەرێمی كوردستان لە ماوەی ئەم شەش ساڵەدا زۆرترین هەنار لە پارێزگای سلێمانی خوراوە كە ١٠١ هەزار و ٤٢٦ تۆن بووە، دوای ئەویش لە هەولێر ٩٨ هەزار و ٩٣٦ تۆن، لە دهۆك ٥٤ هەزار و ١٦ تۆن و لە گەرمیانیش ١٠ هەزار تۆن و ٦٩٧ تۆن هەنار خوراوە.   هەر بەپێی هەمان ئامار دەردەكەوێت لە شەش ساڵی رابردوودا زۆرترین بڕی بەرهەمی هەنار لە پارێزگای سلێمانی بەرهەمهاتووە كە ٦٧ هەزار و ٨٧٣ تۆن بووە، دوای ئەویش پارێزگای هەولێر بە ٥٣ هەزار و ٢٠٧ تۆن لە پلەی دووەم، پارێزگای دهۆك لە ٢٤ هەزار و ٣٧٣ تۆن لە پلەی سێیەم و گەرمیان بە سێ هەزار و ٨٨٢ تۆن لە پلەی چوارەم دێت.  زۆرترین رووبەری باخ و بڕی بەرهەمی هەنار لە پارێزگای هەڵەبجەیە، بەڵام هێشتا لە داتاكانی وەزارەتی كشتوكاڵ بەرهەمی پارێزگای هەڵەبجە لە بەرهەمی پارێزگای سلێمانی جیانەكراوەتەوە.  رزگار حەمەد، جێگری بەڕێوەبەری گشتیی كشتوكاڵی پارێزگای سلێمانی، دەڵێت: "بەپێی ئەو داتایانەی لەبەردەستن، لە سنووری پارێزگای سلێمانی نزیكەی ٣ هەزار دۆنم و لە سنووری پارێزگای هەڵەبجەش نزیكەی ٩ هەزار دۆنم باخی هەنار هەیە".  لە هەر دۆنمێك دەتواندرێت ٢٠٠ داری هەنار بچێندرێت، هەر دارێكیش لانیکەم ٢٠ كیلۆ بەرهەم دەدات، هەندێك دار تا ٣٥ كیلۆش بەرهەم دەدات. كەواتە هەر دۆنمێك ٣ تاوەكو ٤ تۆن بەرهەم دەدات، بۆیە تەنیا بەرهەمی ساڵانەی هەردوو پارێزگای سلێمانی و هەڵەبجە نزیكەی ٣٦ تاوەكو ٤٠ هەزار تۆن دەبێت، بەڵام رزگار حەمەد دەڵێت: "زۆربەی ئەو بەرهەمانە ناهێندرێن بۆ عەلوەکان چونكە جووتیاران هەندێكی دەكەن بە شەربەت و رووبەهەنار و بەشێكیش هەر لە كێلگەكان دەفرۆشێن".  هەنار بەهایەكی خۆراكی بەرزی هەیە، بۆیە بە یەكێک لە میوە ستراتیژییەكان هەژماركراوە، ئەم بەرهەمە جگە لە خواردن دەتواندرێت بكرێتە شەربەت و سرکە، توێکڵەکەشی بۆ مەبەستی پزیشكی سوودی لێ ببێندرێت، بەڵام ئەم بەرهەمە هێشتا لەهەرێمی كوردستان وەك پێویست بە پیشەسازی نەكراوە.  رزگار حەمەد، دەڵێت "بەهۆی زیادبوونی بەرهەمی هەنار، لە پلانی ساڵانەمان پێشنیازی دروستكردنی کۆگا و دامەزراندنی كارگەمان کردووە، بەتایبەتی كارگەی لە قوتونان و دروستكردنی شەربەت و سرکەی هەنار".  ماوەی چەند ساڵێكە لە سنووری پارێزگای هەڵەبجە چەند كارگەیەكی تەكاندنی هەنار و دروستكردنی شەربەت دامەزراون، هەندێ لە كارگەكان هەنار لە جووتیاران دەكڕنەوە دەیكەنە شەربەت و سرکە، هەندێكی دیكەیان لە بەرامبەر بڕێك پارە بەرهەمی جووتیاران دوای تەكاندن بە ئامێر دەكەنە شەربەت و ئامادەی دەكەن بۆ رووبەهەنار.  دیاری عوسمان، خاوەنی كارگەی هەڵەبجە بۆ تەكاندن و ئاوگرتنی هەنار، دەڵێت: "پێنج ساڵ لەمەوبەر ئێمە تاکە كارگە بووین لە سنووری پارێزگای هەڵەبجە، بەڵام دوای ئێمە شەش كارگەی دیكە دامەزراون".   كارگەكەی دیاری لە وەرزی پێگەیشتنی هەناردا جگە لە بەرهەمی باخەكانی خۆی، رۆژانە ١٠ تاوەكو ١٢ تۆن هەنار بۆ جووتیارانی هەڵەبجە دەتەكێنێت، لە بەرامبەر هەر تۆنێكیش ١٠٠ هەزار دیناریان لێ وەردەگرێت. دیاری دەڵێت: "بە شێوەیەكی گشتی ساڵانە ٤٠٠ تاوەكو ٤٥٠ تۆن هەنار بۆ جووتیاران دەتەكێنین".  داهاتی ساڵی رابردووی هەنار زیاتر لە ٢٠ ملیار دینار بووە  وەزارەتی كشتوكاڵ و سەرچاوەكانی ئاو رێژەی تێچووی بەرهەمی هەنار بە ٣٠ % دیاریكردووە، بەپێی داتاكانیش تێكرای نرخی فرۆشتنی هەنار لە گومرگەكان بۆ هەر تۆنێك ٦٩١ هەزار دینار بووە، بڕی بەرهەمیی بە بازاڕكراویش ٣٢ هەزار ٤٩٤ تۆن بووە، بەو پێوەرە بێت داهاتی ساڵی رابردوو جووتیاران لە فرۆشتنی هەنار ١٥ ملیار و ٧١٧ ملیۆن و ٣٤٧ هەزار دینار بووە.  بەڵام حوسێن حەمەكەریم دەڵێت: لەبەر ئەوەی ٢٥ % تاوەكو ٣٠ % ی بەرهەمی هەنار لە دەرەوەی گومرگەكان بە بازاڕ دەكرێت، یان دەکرێتە سركە و شەربەت، "بۆیە دەتوانین بڵێین داهاتی ساڵی رابردووی جووتیاران لە فرۆشتنی هەنار زیاتر لە ٢٢ ملیار و ٤٥٠ ملیۆن دینار بووە".