كەمال رەشید، جووتیارێكی پێشكەوتووی گوندی دووسەرەی سەر بەناحیەی شەمامكی پارێزگای هەولێرە، ساڵانە نزیكەی ٣٠٠ دۆنم زەوی خۆی و جووتیارانی گوندەكەی بە گەنم دەچێنێت، ئێستا خەریكی چاندنی زەوییە بەراوەكانیەتی، دوای بارینی بارانی پێویستیش زەوییە دێمەکارییەکانی دەچێنێت.  كەمال رەشید دەڵێت: "چاندنی گەنم وەك پێشتر خێری نەماوە، چونكە حكومەتی عێراق ماوەی ٤ ساڵە بڕێکی زۆر كەمی گەنمی جووتیارانی كوردستان وەردەگرێت، ئەو بەشەی كە دەمێنێتەوە جووتیاران بەنیوەی نرخ بیفرۆشن یان دەبێت كارتی وەرگرتنی بۆ بكڕنەوە، كە ئەمە خەرجی زیاتر دەخاتە ئەستۆی جووتیار خێری بەرهەمەكە دەكاتە نیوە. "  ماوەی چەند ساڵێكە بەهۆی سیاسەتەکانی بەغدا بەرامبەر بە جووتیارانی کوردستان کە بڕێكی کەم لە بەرهەمەکانیان دەکڕێتەوە، نیوەی رەنجی جووتیارانی كورد بۆ بازرگانانی عەرەب دەچێت، کە گەنمی جووتیارانی کوردستان دەکڕنەوە و دواتر تەسلیمی سایلۆکانی عێراقی دەکەن.  كەمال نموونە بە بازاڕكردنی بەرهەمی ساڵی رابردووی دەهێنێتەوە و دەڵێت: "ساڵی رابردوو نزیكەی ٢٥٠ تۆن گەنمم هەبوو، سایلۆی هەولێر تەنیا ١٣ تۆنی لێوەرگرتم، بۆ ٣٧ تۆن کارتی ١٠٠ هەزار دیناریم کڕی، ٥٠ تۆنیشم بردە سایلۆی مەخموور. ئەوەی مایەوە تۆنێکم لە بازاڕ بە ٢٩٠ تاوەكو ٣٠٠ هەزار دینار بە بازرگانانی عەرەب فرۆشت، كە تێچووی هەر تۆنێكی نزیكەی ١٥٠ هەزار دینار لەسەر خۆم كەوتبوو. "  وەرزی چاندنی گەنم لە هەرێمی كوردستان دەستی پێكردووە، باشترین كات بۆ چاندنی گەنم لە هەرێمی كوردستان دوای ١٥ی تشرینی دووەمە، ئێستا زیاتر ئەو زەویانە دەچێندرێن كە بەراون یان بارانی پێویستی بۆ كێلان و چاندنی لێ باریووە، بەڵام لە هەندێ شوێن هێشتا جووتیاران دەستیان بە کێڵان نەکردووە و چاوەڕیی بارینی بارانی زیاترن.  بەپێی ئاماری وەزارەتی كشتوكاڵ و سەرچاوەكانی ئاو، رووبەری چێندراوی گەنم لە هەرێمی كوردستان ساڵ بەساڵ لەزیادبووندایە، بە جۆرێك رووبەری چێنراوی ساڵی رابردوو بەراورد بە حەوت ساڵی رابردوو بە رێژەی ١٩.٤ % زیادیكردووە، لە ٢ ملیۆن و ٦٦٠ هەزار و ٢٩٧ دۆنمەوە بۆ ٣ ملیۆن و ٣٠٣ هەزار و ٤٧ دۆنم زیادبووە، ئەمساڵیش پێشبینی دەكرێت لەلایەن نزیكەی ٥٥ هەزار جووتیارەوە رووبەری ٣ ملیۆن و ٥٨٥ هەزار و ١٨ دۆنم زەوی لە هەرێمی كوردستان بە گەنم بچێندرێت.  لەم رووبەرەش ٢ ملیۆن ٩٧١ هەزار و ١٤٧ دۆنمی دێمییە و ٦٠٨ هەزار و ٨٧١ دۆنمیشی بەراوە.، ئەگەر بارانی باش ببارێت پێشبینی دەكرێت جووتیاران لەهەر دۆنمێكدا ٦٥٠ تاوەكو ٧٠٠ كیلۆ گەنمیان دەستكەوێت، كە كۆی بەرهەمەكە دەگاتە زیاتر لە ٢ ملیۆن و ٥٠٠ هەزار تۆن.  شێخ هیشام عەبدولخاڵق، بەڕێوەبەری پلان لە وەزارەتی كشتوكاڵ و سەرچاوەكانی ئاو دەڵێت: "ساڵ بەساڵ رووبەری چاندن و بەرهەمی گەنم لە كورستان لەزیادبووندایە" هۆكارەكەشی بۆ ئەوە دەگەڕێنێتەوە بەهۆی قەیرانی دارایی و بێكاری، ماوەی چەند ساڵێكە خەڵكێكی زۆر رووی لە چاندنی گەنم كردووە.  شێخ هیشام پێیوایە خزمەتكردنی دوای چاندن، رۆڵی گەورەی بۆ زیادبوونی بەرهەم هەیە، بۆیە دەبێت جووتیاران بەردەوام چاودێری زەوییەكانیان بكەن و هەر كاتێك بینیان گەنمەكەیان تووشی نەخۆشی بووە یان پێویستی بە بژارە یان سن و كیسەڵە و ژەنگ لێیداوە بەزووترین كات چارەسەری بكەن، بە پێچەوانەوە بەرهەمەكەیان كەمدەبێت.  هەرچەندە رێژەی باران بارین و كەشوهەوا كاریگەریی زۆریان لەسەر برشتی گەنم هەیە، بەڵام شێخ هیشام دەڵێت: "ئەگەر جووتیاران بەشێوەیەكی زانستیانە مامەڵە لەگەڵ زەوییەكانیان بكەن، بڕی بەرهەمی گەنم بۆ دوو بەرامبەری ئێستا زیاد دەكات".  بەپێی ئەو داتا پێشبینیكراوانەی وەزارەتی كشتوكاڵ لە رێگەی بەڕێوەبەرایەتی گشتی كشتوكاڵی پارێزگاكان دەستیكەوتووە، بە نووسراوی فەرمی ئاراستەی هەردوو وەزارەتی كشتوكاڵ و بازرگانی عێراق كراوە، بۆ وەرزی چاندنی ئەمساڵ پێشبینی كراوە لە سنوری پارێزگای هەولێر یەک ملیۆن و ١١٤ هەزار و ٣٨٨ دۆنم، لە سنووری پارێزگای دهۆك ٨٩٠ هەزار ٤٦٩ دۆنم، لە سنووری پارێزگای سلێمانی و ئیدارەی گەرمیان و راپەرین یەک ملیۆن و ٥٠٢ هەزار و ٩١١ دۆنم و لە سنووری پارێزگای هەڵەبجەش ٧٧ هەزار ٢٥٥ دۆنم زەوی بە گەنم بچێندرێت.  رزگار محەممەد، جێگری بەڕێوەبەری گشتیی كشتوكاڵی سلێمانی، دەڵێت ساڵی رابردوو ملیۆنێك و ١٣٨ هەزار دۆنم لە سنووری پارێزگای سلێمانی بە گەنم چێندرابوو، بۆ وەرزی چاندنی ئەمساڵ پێشبینی دەكات لە سنووری پارێزگای سلێمانی (بێجگە لە گەرمیان) ملیۆنێك و ٢٢٢ هەزار دۆنم زەوی بەگەنم بچێندرێت.  رزگار محەممەد، گوتی: "بەهۆی بنەتۆی باش و خزمەت، برشتی گەنم لە یەك دۆنم لە سلێمانی دەگاتە ٥٠٠ تاوەكو ٧٠٠ كیلۆ، بەڵام ساڵی رابردوو حكومەتی عێراق لە سایلۆكان بڕیاری كڕینەوەی تەنیا ٩٠ كیلۆی بۆ هەر دۆنمێك دا، كە دەكاتە نزیكەی ١٣ % ی برشتی بەرهەمهاتوو".  ئەمساڵ حکومەتی عێراق تەنیا ٣٩٠ هەزار تۆن گەنمی جووتیارانی کوردستانی وەرگرت، لە کاتێکدا ئەوان زیاتر لە دوو ملیۆن تۆن بەرهەمیان هەبووە.  سەبارەت بە دەستپێکردنی وەرزی چاندنی گەنم، رزگار محەممەد دەڵێت: "لە هەندێک شوێن بارانێكی باش باریوە و پەڵەی داوە، بۆیە جووتیاران لە ناوچەكانی شارباژێر، شارەزور و بیتوێن دەستیان بە چاندنی گەنم كردووە".  رۆژی دووشەممە ٢ - ١١ - ٢٠٢٠ بەردی بناخەی پرۆژەی بە بازاڕکردنی گەنمی جووتیاران لە هەولێر دانرا. بەپێی پرۆژەکە حکومەتی هەرێمی کوردستان هەوڵی بە بازاڕکردنی ٥٠٠ هەزار تۆن گەنمی جووتیاران دەدات.  بە گوتەی رزگار محەممەد ئەو پرۆژەیە هیوایەکی بۆ جووتیارانی کوردستان گەڕاندەوە کە لە چاندنی گەنم ساردنەبنەوە.  جووتیاران لە زەوی بەراو ٥٠ كیلۆ و لە زەوی دێمی نزیكەی ٣٧ تاوەكو ٤٠ كیلۆ گەنم لە هەر دۆنمێک دەچێنن، ئەگەر بۆ چاندنی هەر دۆنمێك بەتێكرا ٤٠ كیلۆ گەنم وەربگرین، كەواتە جووتیاران بۆ چاندنی رووبەری پێشبینیكراو، پێویستیان بە زیاتر لە ١٤٣ هەزار تۆن بنەتۆ هەیە، ئەمە لەكاتێکدایە وەزارەتی كشتوكاڵ تەنیا نزیكەی ٢ هەزار تۆن بنەتۆی هەیە بۆ دابەشكردنی بەسەر جووتیاراندا.  رێژین سادق، بەڕێوەبەری بەرهەمهێنان و پەسندكردنی بنەتۆ، دەڵێت: "ساڵانە لەكاتی بەبازاڕكردنی گەنمدا، حكومەتی عێراق ٢ % ی پارەی گەنمی جووتیاران بۆ پاڵپشتی بنەتۆ دەگێڕێتەوە پێویستە ئەم پارە بۆ كوردستان بنێردرێت، بەڵام ماوەی دوو ساڵە بەغدا ئەم پارەیەی نەناردووە، بەهۆی قەیرانی داراییش ماوەی چەند ساڵێكە حكومەت بودجە بۆ دابینكردنی بنەتۆ تەرخان ناكات".  بۆ هاوردەكردنی بنەتۆی باش و دابینكردنی خواستی بازاڕ، ساڵانە وەزارەتی کشتوکاڵ بەپێی هەندێ مەرج و رێنمایی رێگە بە بازرگانان دەدات بنەتۆ هاوردە بكەن، بۆ نموونە ساڵی رابردوو مۆڵەتی هاوردەكردنی بە ٨٥ هەزار تۆن بنەتۆ داوە، ئەمساڵیش رەزامەندی لەسەر هاوردەكردنی ٨٠ هەزار تۆن بنەتۆ داوە.  جۆری بنەتۆ هاوردەکراوەکان زۆرن، بەڵام زیاتر خواست لەسەر بنەتۆی جۆری ئەدەنە، جیهان، وافی، جەندەر و دینگ هەیە، هەندێك بنەتۆش لە ناوخۆ بەرهەمێنراون ئەوانیش بریتنین لە هەولێر ٢، هەولێر ٤ و سلێمانی ٢.  رێژین سادق، دەڵێت: "ساڵانە لەسەر داواكاریی كشتوكاڵی پارێزگاكان وەزارەتی كشتوكاڵ، مۆڵەت بە هاوردەكردنی بنەتۆ دەدات، بەڵام هیچ ساڵێك بازرگانان نەیانتوانیوە ئەم بڕەی دیاریكراوە هاوردەی بكەن، بۆ نموونە ساڵی رابردوو مۆڵەت بە هاوردەكردنی ٨٥ هەزار بنەتۆ درابوو، بەڵام كۆمپانیاكان تەنیا توانیان نزیكەی ٢٨ هەزار تۆن بنەتۆ بهێنن".  عەلی عەلاف، بەڕێوەبەری كۆمپانیا رۆڤە بۆ بازرگانی گشتیی هاوردەكردنی دانەوێڵە، دەڵێت: "لەهەرێمی كوردستان خواستێكی زۆر لەسەر بنەتۆی هاوردە هەیە، بەڵام گرفتەکە لەوەدایە رەزامەندی هاوردەكردن زۆر دوا دەخرێت، بۆ نموونە ئەمساڵ لە مانگی ئەیلوولەوە بڕیار لەسەر هاوردەكردنی بنەتۆ دراوە، بەڵام لە مانگی تشرینی دووەم رەزامەندی دراوە بۆ هاوردە. ئەم ماوەیەش كەمە كۆمپانیاكان ناتوانن گەنمی پێویست لە كاتی خۆیدا هاوردە بكەن".