ستیفن سێیبێرت، گوتەبێژی حکومەتی ئەڵمانیا لە کۆنفرانسێکی رۆژنامەڤانیدا لە بەرلین رایگەیاند، ئەوان پاڵپشتی لە بەرپرسی دانووستنکاری یەکێتیی ئەوروپا دەکەن بۆ پرسی برێکزیت کە بە نوێنەرایەتیی ٢٧ وڵاتی یەکێتیی ئەوروپا گفتوگۆ لەبارەی چوونەدەری بەریتانیا و رێککەوتنی برێکزیت دەکات.  گوتەبێژی حکومەتی ئەڵمانیا ئاماژەی بەوە دا، دەبێت بەریتانیا بێتە پێشەوە و هەنگاو بۆ چارەسەرکردنی کێشە سەرەکییەکان بنێت، لەوانە بابەتی بازرگانی، سنووری ئاویی ماسیگرتن و سنوورەکان.  بەریتانیا لە ٣١ی کانوونی دووەمدا لە یەکێتیی ئەوروپا چووەدەر و تاوەکو کۆتایی کانوونی یەکەم وەک قۆناخی گوێزەرەوە لەنێو یەکێتییەکە دەمێنێتەوە کە دەبێت لەو ماوەیەدا لەسەر پەیوەندیی بازرگانیی داهاتوویان رێکبکەون.  تاوەکو ئێستا زیاتر لە هەشت مانگ بەسەر چوونەدەری بەریتانیا تێپەڕیوە، بەڵام لە گفتوگۆ بازرگانییەکاندا پێشکەوتنێکی زۆر کەم بەدیهاتووە و بڕیاریشە لە کۆتایی کانوونی یەکەمی ئەمساڵدا بەریتانیا بە تەواوی لە یەکێتیی ئەوروپا بچێتەدەر.   لە ماوەی قۆناخی گوێزەرەوەدا بەریتانیا دەتوانێت سوود لە پرۆژە داراییەکانی یەکێتیی ئەروپا ببینێت و لە ئاستی بازرگانیشدا پێناسی گومرگی لەسەر کاڵا هاوردە و هەناردەکانی نییە.   هاوکات دەیڤد فرۆست، سەرۆکی دانووستنکاری بەریتانیا بۆ برێکزیت رایگەیاند، ئێمە نابینە وڵاتێکی هاوردەکاری یەکێتیی ئەوروپا و سازش لەسەر مافە بنچینەییەکانمان ناکەین.  فرۆست داوا لە یەکێتیی ئەوروپا دەکات هەڵوێستەکانیان بە جیددی وەربگرن و دەشڵێت هەوڵەکانیان بۆ ئەوەیە کە یەکێتیی ئەوروپا لە مەبەستەکانیان تێبگات.   حکومەتی بەریتانیا ئاماژە بۆ ئەوە دەکات یەکێتیی ئەوروپا خۆ لە گفتوگۆکان دەدزێتەوە، بەڵام دەبێت بەریتانیا وەک وڵاتێکی تەواو سەربەخۆ قبووڵ بکات.   یەکێتیی ئەوروپا بەریتانیا تۆمەتبار دەکات بەوەی هێشتا دەیەوێت سوود لە یەکێتیی ئەوروپا و بازاڕی هاوبەش وەربگرێت و دەشڵێت، بەبێ رێککەوتن لەبارەی سنوورە ئاوییەکان و ماسیگرەکانەوە هیچ پەیوەندییەکی بازرگانی لەدوای برێکزیت لەگەڵ بەریتانیا نییە.   میشێل بارنییە، گفتوگۆکاری یەکێتیی ئەوروپا بۆ برێکزیت بە پەیمانگەی نێودەوڵەتیی کاروباری ئەوروپای راگەیاند، بەریتانیا تائێستا هیچ سازشێکی بۆ رێککەوتن لەگەڵ یەکێتیی ئەوروپا پیشان نەداوە، بۆیە وەک یەکێتیی ئەوروپا لەپێناو بەرژەوەندییەکانی بەریتانیادا بەرژەوەندییە سیاسی و ئابوورییەکانی خۆیان ناکەنە قوربانی.