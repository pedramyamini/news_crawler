وەزارەتی کشتوکاڵ لە مانگی ئابی ئەمساڵدا گرێبەستی لەگەڵ سێ کۆمپانیا واژۆکرد بۆ بەبازاڕکردنی گەنمی جووتیاران و لەسەر ئەو بنچینەیەش ساڵانە ٥٠٠ هەزار تۆن گەنم لە جووتیاران دەکڕێت. بەپێی گرێبەستەکە، ئەو سێ کۆمپانیایە؛ سایلۆ، ئاش و کارگەی دیکەی پەیوەندیدار لە شارەکانی هەولێر و سلێمانی و دهۆک دادەمەزرێنن.  بێگەرد تاڵەبانی، وەزیری کشتوکاڵ و سەرچاوەکانی ئاو لە دەستپێکی فیستیڤاڵی هەنار و پاییزی هەڵەبجە لە هەفتەی رابردوو، راگەیاندنی بەردی بناخەی ئەو سێ کارگەیەی راگەیاند، کە دەبێتە هۆی کڕینەوەی گەنمی جووتیاران بە بڕی ٥٠٠ هەزار تۆن و بە "وەرچەرخانێکی گەورە بە ئاراستەی دابینکردنی ئاسایشی خۆراک" وەسفیکرد.  لە هەرێمی کوردستان ٣٩ ئاش هەن، کە مانگانە ٦٢ هەزار تۆن گەنم دەکەنە ئارد و لە ساڵێکدا نزیکەی ٦٥٠ هەزار تۆن ئارد بەرهەمدەهێنن.   نزیکەی ٩٠ % ی نانەواخانەکان و سەموونخانەکان ئاردی سفر بەکاردەهێنن، بازرگانانیش ساڵانە نزیکەی ٧٦٠ هەزار تۆن ئاردی سفر، کە بەهاكەی زیاتر لە ٩٠ ملیۆن دۆلارە هاوردە دەکەن.  بە گوتەی د. محەممەد شوکری، سەرۆکی دەستەی وەبەرهێنان پڕۆژەکەی حکومەت دانانی بەردی بناخەی سایلۆیەک و چەند کارگەیەکە بۆ بەرهەمهێنانی  ئارد و ساوەر و بەرهەمەکانی دیکەی گەنم.   بەرهەمی ئەمساڵی گەنمی جووتیاران نزیکەی ٢ ملیۆن تۆن بوو؛ عێراق تەنیا ٣٩٠ هەزار تۆنی کڕیوە و بەشی زۆری گەنمی جووتیاران لە رێگەی کارگەکانی ئالیک و بازاڕی ئازاد ساخ دەکرێتەوە.  پێشبینیدەکرێت ئەمساڵ دوو ملیۆن و ٤٢٦ هەزار و ٩٦٢ تۆن بەرهەمی گەنم لە هەرێمی كوردستان هەبێت: