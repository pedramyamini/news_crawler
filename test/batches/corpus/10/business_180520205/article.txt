ماکسیمۆڤ رایگەیاند کۆمپانیا رووسییەکان ئامادەن پارەیەکی زۆر بخەنەگەڕ بۆ وەبەرهێنان لەو کێڵگە گازییەدا و پێشنیازی خۆیشیان رادەستی بەرپرسانی عێراقی کردووە بۆ پەرەپێدانی ئەو کێڵگەیە.  باڵیۆزی رووسیا لە عێراق هەروەها رایگەیاند ٣ کۆمپانیای رووسی لە نێوانیشیاندا گازپرۆم رۆژانە ٦٠٠ هەزار بەرمیل نەوت بەرهەمدەهێنن. کۆمپانیا رووسییەکان لە کێڵگەی بەدرە لە پارێزگای واست ١٠٠ هەزار بەرمیل و لە کێڵگەی قورنەی رۆژئاواش ٤٠٠ هەزار بەرمیل نەوت بەرهەمدەهێنن.  بەگوتەی ماگزیم ماکسیمۆڤ رووسیا بە روانگەیەکی تایبەتەوە سەیری کۆمۆسیۆنی هاوبەشی رووسیا - عێراق دەکات و بە بایەخەوە دەڕوانیتە پەیوەندییەکانی لەگەڵ عیراق. مۆسکۆ، جێگری سەرۆکوەزیرانی راسپاردووە بۆ بەڕێوەبردنی کۆمۆسیۆنی هاوبەشی ئابووری رووسیا - عێراق و ئامادەکاری تەواویکردووە بۆ بەڕێوەبردنی کۆبوونەوکانی ئەو کۆمۆسیۆنە. بەڵام کۆبوونەوەکان لەبەر بڵاوبوونەوەی ڤایرۆسی کۆرۆنا دواخراون.  پێشتر یوری فێدێرۆڤ، ئەندامێکی پارلەمانی رووسیا رایگەیاند وڵاتەکەی لەوە دەکۆڵێتەوە کاروباری کۆمپانیا نەوتییەکانی رووسیا وەک لوک ئۆیل، باشنەفت و گازپرۆم نەفت لە کەرتی گازی عێراقدا بەرفراوان بکات.  فێدێرۆڤ رایگەیاند قەبارەی وەبەرهێنانی کۆمپانیا نەوتییەکانی رووسیا لە عێراق ئێستا نزیکەی ١٠ ملیار دۆلارە، بەڵام ئەوان بەنیازن کاری کۆمپانیا نەوتییەکانیان هەمە چەشن بکەن، بەتایبەتی ئەو کۆمپانیانە گرێبەست لە کەرتی گازی عێراقدا بکەن.  فێدرۆڤ کە هاوکات جێگری سەرۆکی لێژنەی ئابووری دۆمای رووسیایە لەو بارەیەوە رایگەیاند بەپێی پێشبینییەکانی ئەوان وەبەرهێنانی کۆمپانیا نەوتییەکانی رووسیا ٣ هێندە بەرزدەبێتەوە بۆ ئاستی ئێستای خۆی.  حکومەتی عێراق لە کۆتاییەکانی مانگی یەکی ئەمساڵ گرێبەستە گازییەکانی ئەو وڵاتەی پەسەندکرد کە دوو ساڵ لەمەوبەر خستبوویە ناو تەندەرەوەو چەندین کۆمپانیای چینی و وڵاتانی عەرەبی تیایدا براوە بوون.  حکومەتی عێراق فشارێکی زۆری ئەمریکای لەسەرە بۆ ئەوەی بەخێرایی واز لە هاوردەکردنی کارەبا و گازی ئێران بهێنێت و پشت بە ناوخۆی خۆی ببەستێت لەبەر ئەوەش پەرەپیدانی کێڵگە گازییەکان بۆ حکومەتی عێراق گرینگە.   جگە لە پەرەپیدانی کێڵگەکانی گاز لە ناوەڕاست و چارەسەکردنی گازی هاوڕا لەگەڵ نەوت لە باشووری ئەو وڵاتە، حکومەتی عێراق لە دوایین خولی دانوستاندنەکانی نێوان شاندی هەرێمی کوردستان و بەرپرسانی عێراقی پێشنیازی کردووە کێڵگە گازییەکانی هەرێمی کوردستان بە چەشنێک پەرەیان پێبدرێت کە بۆ بەرهەمهێنانی کارەبا لە ناوچەکانی دیکەی عێراق کەڵکی لێوەربگیرێت.  حکومەتی عێراق لە مانگی یەک گرێبەستی لەگەڵ ٦ کۆمپانیای نەوتی واژۆکرد کە لە مانگی ٤ی ساڵی ٢٠١٨ براوەی تەندەرەکانی خولی پێنجەمی نەوت و گازی عێراق بوون.  کۆمپانیای کرێسێنت پێترۆلیۆم کە کۆمپانیایەکی ئیماراتییە گرێبەستی پەرەپیدانی ٣ کێڵگەی گازی بردەوە کە دوو کێڵگەی گەلابات قومەر و خەشم ئەلئەحمەر لە پارێزگای دیالە و کێڵگەی خزر ئەلمای لە پارێزگای بەسرەیە. کۆمپانیایەکی دیکەی نەوتی چینی بەناوی جیۆجەید گرێبەستی پەرەپیدانی کێڵگەی نەفتخانەی پێبەخشرا.