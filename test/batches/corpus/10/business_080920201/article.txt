ئێلی کۆهین، وەزیری هەواڵگری و وەزیری پێشووی دارایی ئیسرائیل رایگەیاند، "لە ماوەی سێ بۆ پێنج ساڵی داهاتوودا قەبارەی بازرگانی لەنێوان ئیسرائیل و ئیمارات دەگاتە چوار ملیار دۆلار".   گوتەبێژی ئێلی کۆهین لەو بارەیەوە رایگەیاند، ئەو قەبارە بازرگانییەی باسی لێوە کراوە بازرگانی لە ئاستی بەرگریشدا دەگرێتەوە.   دەستەی فڕۆکەوانیی ئیسرائیلیش ئاماژەی بەوە داوە ئامادەکاریان بۆ گەشتی گەشتیاری کردووە و لە رووی بازرگانیشەوە شوێنی وەستانی فڕۆکەیان لە ئیمارات گرتووە.   بڕیارە لەم مانگەدا سەرۆکی دوو بانکی هەرە گەورەی ئیسرائیل سەردانی ئیمارات بکەن و ئەوەش دەبێتە یەکەم سەردانیان دوای ئاساییکردنەوەی پەیوەندییەکانی نێوان ئیسرائیل و ئیمارات.     لە مانگی رابردوودا ئیسرائیل و ئیمارات رایانگەیاند، پەیوەندییە دیپلۆماسییەکانیان ئاسایی دەکەنەوە. ئەوەش رێککەوتنێکە کە لەلایەن واشنتنەوە دەستپێشخەریی بۆ کرا.   لەدوای ئاساییکردنەوەی پەیوەندییەکانیان، ئیمارات رایگەیاند بایکۆت لەسەر کڕینی کەلوپەلی ئیسرائیل هەڵدەگرێت.   بەرپرسانی هەردوو وڵاتیش رایانگەیاند، لە بواری بەرگری، وزە، دەرمان، گەشتیاری، تەکنەلۆژی و وەبەرهێنان هاوئاهەنگیی زیاتر دەکەن.   لەکاتی سەردانی شاندێکی باڵای ئیسرائیل کە لە بەرپرسان و بازرگانان پێکهاتبوو، بازرگانانی هەردوولا چەندین رێککەوتنیان واژۆکرد.