ئەو کۆمپانیایە کە لە نێو لیستی کۆمپانیاکانی بازاڕی دراوی دوبەیدا پشکی هەبوو، لە بڵاوکراوەیەکدا رایگەیاند: "لە نزیکترین کاتی داهاتوودا داواکاری ئاراستەی حکومەت دەکەین بۆ راگەیاندنی مایەپووچبوونمان و پاڵفتەکردنی کۆمپانیاکەمان".  هەروەها لە بڵاوکراوەکەی کۆمپانیاکەدا هاتووە، "بەردەوام دەبین لە پلانەکانی پێشوومان بە پێشکێشکردنی داوای راگەیاندنی مایەپووچبوون و پاڵفتەکردنمان، دوای ئەوەی پشکدارەکانمان رازینەبوون لە بەردەوامبوونی کۆمپانیاکە لە چالاکییەکانی ئێستای".  دوێنێ ٣٠ - ١١ - ٢٠٢٠ خاوەن پشکەکانی کۆمپانیاکە کۆبوونەوەیەکیان کرد، لە کۆبوونەوەکەدا توێژینەوەیان لەسەر پێشنیازی گرووپێکی وەبەرهێنان کرد بۆ هەڵوەشاندنەوەی کۆمپانیاکە.  لە بەشێکی دیکەی بڵاوکراوەکەدا کۆمپانیای ئەرەبتێک ئاشکرایکردووە، ئەنجوومەنی کارگێڕیی گەیشتە ئەو بڕوایەی کە چیدیکە گونجاو نییە کۆمپانیاکە بە فەرمی لە دەرەوەی چوارچێوەی پرۆسەی مایەپووچبووندا بمێنێتەوە.  خاوەن پشکەکانی ناو کۆمپانیاکە، لە نێویاندا سندووقی ' موبادەلە بۆ وەبەرهێنان ' کە سەر بە حکومەتی ئەبوزەبییە، لە ئەیلوولی رابردوودا رەزامەندبوونی خۆیان بۆ راگەیاندنی مایەپووچبوونی کۆمپانیاکە دابوو، پاش کەڵەکەبوونی زیانەکانی لە ئەنجامی بڵاوبوونەوەی پەتای کۆرۆنا.  کۆمپانیاکە گوتوویەتی، پەتاکە کاریگەریی نەرێنی لەسەر پرۆژەکانی دروستکردووە و تێچووەکانی بەرزکردوونەتەوە، ئەوەش سەریکێشاوە بۆ مایەپووچبوونی کۆمپانیاکە.  ئەرەبتێک  لە نیوەی یەکەمی ئەمساڵدا زیانەکانی گەیشتنە ٧٩٤ ملیۆن درهەمی ئیماراتی، کە بەرامبەرە بە ٢١٦ ملیۆن دۆلاری ئەمریکی، ئەوەش دۆخی کۆمپانیاکەی گەیاندە ئەوەی کۆی ٩٧ % سەرمایەکەی کە ٤٠٨ ملیۆن دۆلارە، ببێتە زیان.  ئەو کۆمپانیایە لە ساڵی ١٩٧٥ دامەزراوە، ئەرەبتێک بەشداربووە لە دروستکردنی سەرنجڕاکێشترین باڵەخانەکانی دوبەی و دەرەوەی ئیمارات، لە نێویاندا مۆزەخانەی لۆڤەر و تاوەری خەلیفە کە بەرزترین تاوەرە لە جیهاندا. لەگەڵ مایەپووچبوونی کۆمپانیاکە ٤٥ هەزار فەرمانبەر بێکار دەبن.