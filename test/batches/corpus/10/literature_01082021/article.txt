پشکۆ نەجمەدین بە (رووداو)ی گوت: "کتێبێکی نوێم بە ناوی (زوڵمەتی شۆڕش و رۆشنایی ئەدەب) چاپ و بڵاوکردووەتەوە، کە لە ٤٥٠ لاپەڕە پێکهاتووە و ١٠٩ لاپەڕەی سەرەتای کتێبەکە تەرخانکراوە بۆ رەخنەی ئەدەبی لە کتێبی (پەنجەکان یەکتر دەشکێنن)ی نەوشیروان مستەفا".  پشکۆ نەجمەدین گوتی: "لە بەشێکی دیکەی کتێبەکەدا باسی مێژووی کۆمەڵەی رەنجدەران دەکەم و خوێندنەوەیەک بۆ کتێبی (کۆمەڵە لە سێدارەوە بۆ راپەڕین) دەکەم، هەر لە هەمان کتێبدا خوێندنەوەم بۆ چەند رۆمانێکی کوردی، عەرەبی و ئینگلیزی کردووە، لە بەشی کۆتاییشدا چەند دیمانەیەکی پێشووی خۆمی لەبارەی سیاسەت، مێژوو، ئەزموون و یاد و ژیانی خۆم تێدایە".  نووسەر و سیاسەتڤان پشکۆ نەجمەدین، لە ساڵی ١٩٥٣ لەدایکبووە، یەکێکبووە لە دامەزرێنەرانی ئاڵای شۆڕش، دوایین بەرپرسیارێتی حیزبیشی ئەندامی دەستەی راگەیاندنی کۆمەڵەی رەنجدەران بووە. لە هەشتاکانی سەدەی رابردوو سێ ساڵ زیندانی دەکرێت و دوای ئەنفال لە زیندان هەڵدێت و دەچێتە ئەوروپا. لە ساڵی ١٩٩٢ بەیەکجاری واز لە کاری سیاسیی دێنێت و خۆی بۆ نووسین تەرخان دەکات. تاوەکو ئێستا ٢٢ کتێبی چاپ و بڵاوکردووەتەوە.