ساڵانە لەگەڵ دەستپێكی ساڵی تازەی خوێندن، وەرزی فرۆشتنی كەلوپەل و پێویستییەكانی خوێندنیش دەستپێدەكات، لە ناوەڕاستی مانگی ئاب تاوەكو ناوەڕاستی تشرینی یەكەم زۆربەی پەڕاوگە، پێشەنگا و كۆمپانیا بازرگانییەكانی هاوردەكردنی كەلوپەل و پێویستییەكانی خوێندن، جمەیان دێت لە كڕیار.  بە گوتەی خاوەن پەڕاوگەکان، لەو ماوەیەدا ٧٥ % ی كاڵاكانیان بە بازاڕ دەكەن و ٢٥ % ەکەی دیكەش  بە درێژایی وەرزی خوێندن دەفرۆشن، بەڵام ئەمساڵ بۆ خۆپارێزی و رێگری لە بڵاوبوونەوەی زیاتری ڤایرۆسی كۆرۆنا، تائێستا دەرگای قوتابخانە و زانکۆ و پەیمانگەکان داخراون، بۆیە خواست لەسەر كڕینی پەڕاوگە بەرێژەیەكی بەرچاو كەمیكردووە.  بەپێی ئامارێكی نافەرمی كە رووداو لە رێگەی بازرگانانی پەڕاوگە و پێویستی خوێندن کۆی کردووەتەوە، لە هەرێمی كوردستان نزیكەی ٤٠ بازرگان و زیاتر لە ١١٠ پێشەنگای گەورە و سەدان پێشەنگای بچووكی فرۆشتنی كەلوپەلی قوتابخانە لە نێو بازاڕ و گەڕەك و مۆڵ و سوپەماركێتەكان هەن.   حاجی رزگار عەبدولقادر، بازرگانێكی شاری هەولێرە، ساڵانە بایی نزیکەی یەک ملیۆن و ٢٥٠ هەزار دۆلار كەلوپەل و پێویستییەكانی خوێندن لە چین، ئیمارات و توركیا دەهێنێت و بەشێوەی كۆ بە پێشەنگا و بازرگانەكانی دەفرۆشێتەوە.  ئەو بازرگانە دەڵێت: "ساڵانی رابردوو بەر لە کردنەوەی قوتابخانەکان هەشت کۆنتینەر لە پەڕاو و پێداویستی خوێندنم لە چین، ئیمارات و توركیا هاوردە دەکرد، بەڵام ئەمساڵ بەهۆی ڤایرۆسی كۆرۆنا نەمانتوانی گەشت بكەین و بە تەلەفۆن داوای چوار کۆنتینەرمان کردووە، بەڵام بەهۆی نەكردنەوەی دەرگای قوتابخانەكان تائێستا ١٠ % ی ساڵی رابردوو پەڕاوگە و پێداویستی خوێندنمان نەفرۆشتووە".    نزیکەی ٩٠ % ی ئەو پەڕاوگە و پێداویستیانەی خوێندن کە لە بازاڕەکاندا هەن، لە چین هاوردە دەکرێن، بۆیە بازرگانان هەر لە مانگی نیسانەوە گەشتی چین دەکەن و ئۆردەرەکانیان دەدەنە کارگەکانی چین، لە مانگی حوزەیران و تەمموز كاڵاكان دەگەنەوە كوردستان. لە ١٠ رۆژی كۆتایی مانگی تەمووز وەرزی فرۆشتنی جوملە دەستپێدەکات، بەڵام ئەمساڵ بەهۆی نەکردنەوەی دەرگای قوتابخانەکان، بازاڕ زۆر کز بووە.  حاجی رزگار دەڵێت: "لە ساڵانی پێشتر خاوەن پێشەنگا و بازرگانە بچووكەكان هەر لە سەرەتای وەرزی خوێندن نزیکەی ٨٠ % ی كاڵاكانیان دەفرۆشت، بەشەكەی دیكەشمان بە درێژایی وەرزی خوێندن دەفرۆشت، بەڵام ئەمساڵ بەهۆی نەكردنەوەی دەرگای قوتابخانە و دواكەوتن و لێبڕینی مووچە خواست لەسەر كڕینی كەلوپەلی خوێندن زۆر لاوازە".  حاجی رزگار، نموونە بە جیاوازی خواستی قوتابخانەیەكی ئەهلی  لە ساڵی رابردوودا بەراورد بە ئەمساڵ دەهێنێتەوە و دەڵێت: "قوتابخانەیەكی ئەهلی پێشتر ساڵانە بایی ٨٠٠٠ دۆلار کاڵای لێدەکڕین، بەڵام ئەمساڵ بایی تەنیا ٧٠٠ دۆلاری کڕیوە".  بەگوتەی ئەم بازرگانە لە شاری هەولێر ١٢ بازرگانی گەورەی هاوردەكردنی پێویستییەكانی خوێندن هەن، ساڵانە بۆ وەرزی نوێی  خوێندن ٧٠ تاوكو ٨٠ کۆنتینەر كاڵا هاوردە دەكەن، بەڵام ئەمساڵ چوار یەكی ساڵی رابردوو كاڵایان نەهێناوە.  پێشتر بازرگانانی كوردستان و بەشێك لە بازرگانانی عێراقیش بەهۆی ئاسانكاری زۆر و جیاوازی نرخی رەسمی گومرگی زیاتر لە رێگەی خاڵە سنوورییەكانی هەرێمی كوردستان كاڵایان هاوردە دەكرد، بەڵام دوای یەكخستنی پێناسی گومرگی ئێستا لە رێگەی بەندەی ئوم قەسرەوە كاڵاكان هاوردە دەكەن.   بەپێی ئەو داتایانەی لە رێگەی بازرگانان دەست رووداو كەوتووە، كرێی گواستنەوەی کۆنتینەرێکی كەلوپەلی قوتابخانە لە چینەوە بۆ بەسرە ٣٨٠٠ تاوەكو ٤٠٠٠ دۆلارە، ٢٢٠٠ تاوەكو ٢٤٠٠ دۆلار رەسمی گومرگی وەردەگیرێت، كرێی گواستنەوەکەشی لە بەسرەوە بۆ كوردستان ١٢٠٠ دۆلارە، بەم شێوەیە  تێچووی هەر کۆنتینەرێک کاڵا نزیکەی ٧,٥٠٠ دۆلارە.  بەرهەم فاتح مەعروف، بازرگانێكی شاری سلێمانییە و ساڵانە بۆ وەرزی تازەی خوێندن بایی زیاتر لە ملیۆنێك دۆلار كەلوپەل و پێویستییەكانی قوتابخانە هاوردە دەكات، دەڵێت: "پێشتر ساڵانە بۆ وەرزی تازەی خوێندن نزیكەی ١٠ تاوەكو ١٢ کۆنتینەر كەلوپەل و پێویستییەكانی خوێندنم هاوردە دەكرد، بەڵام ئەمساڵ پێشبنیمان دەكرد كۆرۆنا درێژەی هەبێت و قوتابخانەكان بەهۆیەوە نەكرێنەوە، بۆیە هاوردەمان بۆ نیوە دابەزاند، بەهۆی نەکردنەوەی دەرگای قوتابخانەکانیش تەنیا نزیکەی ١٠ % ی ئەو کاڵایانەمان فرۆشتوون کە هاوردەمان کردوون".  لە پارێزگای سلێمانی ١٧ بازرگانی جوملەفرۆشی كەلوپەل و پێویستییەكانی خوێندن هەن، ساڵانە نزیکەی ١٢٠ کۆنتینەر کاڵا هاوردە دەكەن. بەرهەم دەڵێت: "نرخی کۆنتینەرەکان بە گوێرەی کواڵێتی و بڕی کاڵاکانی نێویان دەگۆڕێن، لە ٢٠ هەزار دۆلارەوە دەستپێدەکات تاوەکو ٤٠ هەزار دۆلار، بۆیە پێشبینی دەكەم ساڵانە بایی ٢٥ تاوەكو ٣٠ ملیۆن دۆلار کاڵا و پێویستی خوێندن هاوردی سلێمانی بكرێت".  ئەگەر نەکردنەوەی دەرگای قوتابخانەکان درێژەبکێشێت، خاوەن کۆمپانیا و پەراوگەکان رووبەڕووی زیانێکی زۆر دەبنەوە. بەرهەم فاتیح دەڵێت: "هەندێک قەڵەم جاف و قەڵەم رەنگ و شتی دیكە هەن، ئەگەر زوو نەفرۆشرێن ماوەكەی بەسەردەچێت و وشك دەبێت، بۆ نموونە ماجیكی بۆرد و فسفۆریمان هەیە دوای شەش بۆ حەوت مانگ وشك دەبێت، لەو ماوەیە چەندین كارتۆن ماجیكمان فڕێداوە".  هەرچەندە فرۆشی پەڕاوگە کەم بووەتەوە، بەڵام بەهۆی خوێندنی ئۆنلاین و ئەلیکترۆنییەوە، فرۆشی ئامێرەکانی وەک ئایپاد و تابلێت، لاپتۆپ زیادیکردووە.  هەرمان شوانی، بەڕێوەبەری كۆمپانیا و پێشەنگای سۆزفۆن بۆ فرۆشتنی مۆبایل لە شاری هەولێر دەڵێت: "بەهۆی خوێندنی ئەلیكترۆنی و ئۆنلاین، خواست لەسەر ئامێرەکانی وەکو تابلێت و ئایپاد بە رێژەی ٣٠ % زیادبووە".  هەر ئەو خواستە زۆری لەسەر ئامێرەکان وایکردووە کە نرخیشیان کەمێک بەرزببێتەوە. هەرمان دەڵێت: " ئایپادی ٧ پێشتر بە ٢٦٠ دۆلار بوو، بەڵام ئێستا بە ٣٣٥ دۆلارە و لە بازاڕیش نەماوە، تابلێتی سامسونگی جۆری تی ٥١٠ بووەتە ١٧٠ دۆلار، پێشتر هەرزانتر بوو".