بەپێی راگەیێندراوی وەزارەتی نەوتی عێراق، لەو ٢٩ كۆمپانیا جیهانیانەی نەوتی عێراق دەكڕن، لە مانگی تشرینی دووەمی رابردوو ٧ كۆمپانیاى هیندی زۆرترین نەوتی عێراقیان كڕیوە، هەروەها ٥ كۆمپانیا چینی بە پلەی دووەم و ٤ كۆمپانیا ئەمریكيش بە پلەی سێیەم دێن كە زۆرترین نەوتی عێراقیان كڕیوە.  بە گوێرەی راگەیێنراوەکە دوو كۆمپانیای كۆریای باشوور و ئیتاڵی نەوتی عێراقیان کڕیوە، هەروەها کۆمپانیایەکی   توركی، رووسی، ئیسپانی، ئوردونی، یۆنانی، فەرەنسی، ژاپۆنی، هۆڵەندی و بەریتانی نەوتی عێراقیان کڕیوە.  وەزارەتی نەوتی عێراق ئاماژەی بەوەشكردوە "كۆمپانیای هیندوستان و همیل پترۆلیۆم دیارترین كۆمپانیای هیندین كە مانگی رابردوو زۆرترین نەوتی عێراقیان كڕیوە، سەرەڕای كۆمپانیای پترۆجینا و cnooc ی چینی، ئیكسۆن مۆبیل و شیفرۆنی ئەمریكی، ئینی ئیتاڵی و BP بەریتانی".   بەگوێرەی راگەیێندراوی وەزارەتی نەوت لە مانگی رابردوو عێراق لە رێگەی کۆمپانیای سۆمۆوە ٨١ ملیۆن و ٢٦٢ هەزار و ٣٧٦ بەرمیل نەوتی خاوی هەناردەکردووە، كۆی داهاتەکەشی گەیشتووەتە ٣ ملیار و ٤٠٣ ملیۆن و ٧٢٢ هەزار دۆلار.