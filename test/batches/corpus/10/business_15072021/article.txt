ئەمڕۆ پێنجشەممە ١٥ - ٠٧ - ٢٠٢١ لە کاتی کردنەوەی بازاڕکانی ئاسیا، نرخی نەوت جارێکی دیکە دابەزی و درێژەی دا بە دابەزینەکانی دوای نیوەڕۆی رۆژی چوارشەممە دا.  بەرەبەیانی ئەمڕۆ نرخی هەر بەرمیلێک نەوتی برێنت بۆ خوارەوەی ٧٥ دۆلار دابەزی و بە ٧٤ دۆلار و ١٦ سەنت مامەڵەی پێوەکرا. هەروەها نرخی نەوتی سووکی تەکساسیش بە ٧٢ دۆلار و ٤٩ سەنت مامەڵەی پێوەکرا.  دابەزینی نرخی نەوت دوای ئەوە دێت کە ئامارەکانی کۆگای بەنزین و سووتەمەنی لە ئەمریکا بڵاوبووە و ئیمارات و سعودیەش رایانگەیاند، کە لەسەر پشکی ئیمارات گەیشتوونەتە لێکتێگەیشتنێکی هاوبەش.  بەپێی ئامارەکانی حکومەتی ئەمریکا، قەباری بەنزینی کۆگاکراوە لە ئەمریکا بەرزبووەتەوە و ئەوەش بووەتە هۆکار بۆ دابەزینی نرخی نەوت بەڕێژەی ٢.٨ %.  تاریق زاهیر، شرۆڤەکاری سەر بە کۆمپانیای راوێکاری تایک کاپیتاڵ رایگەیاند، جێگەی سەرسووڕمان نییە نرخی نەوت دابەزی، لەبەرئەوەی کە لێکتێگەیشتنی ئیمارات و سعودیە دەبێتە هۆکار بۆ رێککەوتنی گشتگیری ئەندامانی هاوپەیمانیی ئۆپێک پڵەس بۆ خستنەڕووی نەوتی زیاتر.  ئەندامانی ئۆپێک پڵەس بەزۆری رێککەوتن مانگانە ٤٠٠ هەزار بەرمیل نەوتی زیاتر بخەنەڕوو تاوەکو کۆتایی ٢٠٢٢ و بۆ ئەو مەبەستەش بڕیارە هەفتەی داهاتوو کۆببنەوە.