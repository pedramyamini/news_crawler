ئاژانسی ' بلومبێرگ ' ئاشکرایکردووە، دەستەوارەکە نوێترین نموونەی قەرزپێدانی چینە لە رێگەی کۆمپانیا و بانکەکانییەوە، کە بەهۆیانەوە کۆنترۆڵی دەوڵەتانی دیکە دەکات، بەتایبەت دەوڵەتە بەرهەمهێنەرەکانی نەوت کە ئێستا دۆخیان باش نییە، لە وێنەی ڤەنزوێلا، ئیکوادۆر و ئەنگۆلا.  دەستەوارەکە پێشفرۆشکردنی نەوتی عێراقە لە بەرامبەر وەرگرتنی قەرزدا.  سەرچاوە عێراقییەکان ئاشکرایانکردووە، کۆمپانیای ' چینخوا ئۆیل بۆ بازرگاکنیی نەوتی '، دەستەوارەیەکی باشی خستووەتە بەردەم حکومەتی عێراق، بۆ بەدەستهێنانی نەوتی خاو بۆ ماوەی پێنج ساڵ.  لەگەڵ کۆمپانیا چنینییەکەدا، چەندین کۆمپانیای دیکەش لە رکابەریی بەدەستهێنانی دەستەوارەکەدان، بەڵام وەک سەرچاوە عێراقییەکان گوتوویانە، دەستەوارە چینییەکە بەلای کۆمپانیای بەبازاڕکردنی نەوتی عێراقەوە (سۆمۆ)، سەرنجڕاکێشترینە.  براوەی خستنەڕووەکە، ٢، ٥ ملیار دۆلار دەداتە (سۆمۆ)، لە بەرامبەر ٤٨ ملیۆن بەرمیل نەوتی خاودا لە نێوان یەکی حوزەیرانی ٢٠٢١ تاوەکو ٣٠ حوزەیرانی ٢٠٢٢.  سۆمۆ مانگی رابردوو بە نووسراوێک کۆمپانیاکانی نەوتی ئاگادارکردووەتەوە، براوەی گرێبەستەکە مانگانە چوار هەزار بەرمیل نەوت یان ١٣٠ بەرمیل نەوتی رۆژانە دەکڕێتەوە.  براوەی گرێبەستەکە بۆ ماوەی ساڵێک و لەسەر بنەمای نرخەکانی ئێستا، پارەی کاش دەداتە (سۆمۆ) کە بۆ یەکساڵ، وەک ' بلومبێرگ ' ئاشکرایکردووە، ملیارێک دۆلارە.  ' بلومبێرگ ' دەستەوارەکەی بە ' دەگمەن ' ناوبردووە، چونکە وەک ئەو گوتوویەتی، ئەوە یەکەمجارە حکومەتی عێراق گرێبەستی پێشفرۆشی نەوت دەکات، لە کاتێکدا پێشتر حکومەتی هەرێمی کوردستان، لەو جۆرە رێکەوتنەی کردووە.  جیا لەوە، دەگمەنیی دەستەوارەکە بەشێکی لەوەدا خۆی دەبینێتەوە، کە کۆمپانیای براوە، بۆ ماوەی یەک ساڵ  نەوتە خاوەکە بۆ هەر شوێنێک باردەکات کە خۆی بیەوێت، زۆربەی کاتیش خامی رۆژهەڵاتی ناوەڕاست، بەپێی مەرجی تووند رێگریدەکات لەوەی بازرگانان و کۆمپانیاکانی پاڵاوتن، جارێکی دیکە نەوتەکە بفرۆشنەوە هەندێک ناوچەی جیاواز.  دەستەوارەکە لە کاتێکدایە زۆرینەی ئابوورییە پشتبەستووەکان بە سەرچاوەکانی نەوت، ئەمساڵ زیانی گەورەیان پێگەیشتووە، بەڵام عێراق کە نزیکەی تەواوی داهاتەکانی لە فرۆشی نەوتەوە دابیندەکات، دۆخەکەی لە دۆخی زۆرینەی دەوڵەتانی دیکەی هەناردەکاری نەوت (ئۆپیک) خراپترە.  سندووقی دراوی نێودەوڵەتی دەڵێت، ئەمساڵ ئابووریی عێراق بەڕێژەی ١٢ % پاشەکشە دەکات، ئەمە زۆرترین رێژەی ناو سەرجەم ئەندامانی ئۆپیکە لە جیهاندا.