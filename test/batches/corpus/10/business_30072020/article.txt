دەزگای ریفێنتیڤ ئایکۆن و چەند سەرچاوەیەک لە کەرتی نەوتی عێراق، ئەمڕۆ پێنجشەممە، بە ئاژانسی رۆیتەرزیان رایگەیاند: "عێراق لە سەرەتای مانگی تەمووزی ساڵی ٢٠٢٠ وە هەناردەی نەوتی خاوی زیادکردووە بۆ سەرووی ئەو ئاستەی کە ئۆپێک پڵەس بۆی دیاریکردووە".  دەزگای ریفێنتیڤ ئایکۆن راشیگەیاند "عێراق کە دووەم گەورەترین هەناردەکاری نەوتە لە رێکخراوی ئۆپێک، تاوەکو ٢٩ی تەمووزی ٢٠٢٠ رۆژانە ٢ ملیۆن و ٧٥٠ هەزار بەرمیل نەوتی خاوی لە بەسرە و بەندەرەکانی دیکەوە هەناردە کردووە".  بەپێی ئامارەکەی دەزگای ریفێنتیڤ ئایکۆن بێت هەناردەی نەوتی عێراق رۆژانە ٥٠ هەزار بەرمیل لە سەرووی ئەو بڕەیە کە لە مانگی حوزەیرانی رابردوو لە باشوورەوە هەناردەی کردووە.  وڵاتانی ئۆپێک پڵەس لە مانگی رابردوودا لە رێگەی ڤیدیۆکۆنفرانسەوە کۆبوونەوە و بڕیاریان دا رێککەوتنی کەمکردنەوەی بەرهەمهێنانی نەوت رۆژانە بەبڕی ٩.٧ ملیۆن بەرمیل تاوەکو کۆتایی مانگی تەممووز درێژبکەنەوە.  بەگوێرەی ئامارەکان تاوەکو ئێستا رێژەی پابەندبوونی وڵاتانی بەرهەمهێنەری نەوت بە تێکڕا گەیشتووەتە ١٠٧ % ئەوەش بەهۆی ئەوەی هەریەک لە سعودیە، کوێت و ئیمارات زیاتر لەو بڕە نەوتەی بۆیان دیاریکرابوو کەمیانکردووەتەوە.  هاوکات هەر یەک لە عێراق، نایجیریا، کازاخستان و ئەنگۆلاش لە مانگی یەکەمی رێککەوتنەکە پابەندی رێککەوتنی ئۆپێک پڵەس نەبوون و لە دوا کۆبوونەوەی بەرهەمهێنەرانی نەوت رایانگەیاند پابەندی رێککەوتنەکە دەبن و لە مانگەکانی حوزەیران، تەممووز و ئەیلوول قەرەبووی کەمکردنەوەی بەرهەمهێنانی نەوت دەکەنەوە.  بەپێی داتاکانی وەزارەتی نەوت، عێراق مانگی حوزەیرانی رابردوو، ٨٤ ملیۆن و ٤٨٩ هەزار و ١٦ بەرمیل نەوتی خاوی هەناردە کردووە و داهاتی ئەو نەوتەش ٢ ملیار و ٨٧١ ملیۆن و ٣١٤ هەزار دۆلار.