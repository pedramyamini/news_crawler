حامید زوبەیعی، بریکاری وەزارەتی نەوتی عێراق رایگەیاند، وەزارەتی نەوت بەردەوامە لەسەر پرۆژەکانی بەرهەمهێنانی گاز و وەبەرهێنان لە هەر یەک لە گازی هاوتای نەوت و کێڵگە گازییەکان دەکات. زوبەیعی راشیگەیاند: پاڵاوگەکانی باکوور و کەربەلا تاوەکو ساڵی ٢٠٢٢ دەکەونە بواری خزمەرکردن بەم شێوەیە توانای خوددابینکاریان لە بەرهەمەکانی نەوت دەبێت.   بریکاری وەزارەتی نەوت ئاماژەی بەوە داوە "ئەو بڕە گازەی کە ئێستا لە کێڵگەکان بەرهەمدێت گەیشتووەتە ٦٠ % ئەو بڕەش یەکسانە بە ملیارێک و ٥٠٠ ملیۆن پێ سێجا لە رۆژێکدا کە بۆ وێستگەکانی بەرهەمهێنانی کارەبا سوودی لێوەردەگیرێت".   بەگوێرەی بریکاری وەزارەتی نەوتی عێراق، لە ساڵی ٢٠٢٢ و سەرەتای ساڵی ٢٠٢٣، پرۆژەکانی بەرهەمهێنانی گاز تەواودەبن و سەرەڕای زیادکردنی بڕی ملیارێک و ٢٠٠ ملیۆن پێ سێجا گازی سرووشتی، هاوکات کۆتاییش دێت بە سووتاندنی گاز.   حامید زوبەیعی دەشڵێت "لە ساڵی ٢٠١٦ کۆی گازی بەرهەمهێنراو لە عێراق رۆژانە ٦٠٠ ملیۆن پی سێجا بوو، بەڵام ئێستا بڕەکە گەیشووەتە رۆژانە ملیارێک و ٥٠٠ ملیۆن پێ سێجا لە رۆژێکدا، بەپێی ئەو پلانەنانەش کە وەزارەتی نەوت دایناون وەبەرهێنان لە گاز دەگاتە لووتکە و بەرزدەبێتەوە بۆ رۆژانە دوو ملیار و ٧٠٠ ملیۆن پێ سێجا ئەو بڕەش گازی بەرهەمهێنراو لەگەڵ نەوتیش دەگرێتە".    سەبارەت بە پێویستی ناوخۆی بەرهەمە نەوتییەکان، زوبەیعی باسی لەوە کردووە "پرۆژەیەک لەژێر جێبەجێکردن دایە بۆ پڕکردنەوەی پێویستی ناوخۆ بە بەرهەمەکانی نەوت، لە سەراتی ساڵی ٢٠٢٢ پاڵاوگەی کەربەلا دەکەوێتە کار و لە کۆتایی هەمان ساڵیش پاڵاوگەی باکووریش کارەکانی تەواودەبێت، هەردوو پاڵاوگەکەش رۆژانە ٢٨٠ هەزار بەرمیل نەوت دەپاڵێون ئەو بڕەش توانای پڕکرنەوەی پێویستی ناوخۆی هەیە".   یەدەگی گازی سرووشتی سەلمێندراوی عێراق سێ تریلیۆن و ٧١١ ملیار مەتر سێجایە.  بەپێی راپۆرتێکی بانکی جیهانی، عێراق دوای رووسیا دووەم گەورەترین وڵاتە لە سووتاندن و بەفیڕۆچۆنی گاز بەشێوەیەک ساڵانە ٧٠٠ ملیۆن مەتر سێجا گاز لەو وڵاتە بەفیڕۆدەچێت.   بەگوێرەی راپۆرتەکە عێراق لە ساڵی ٢٠١٦ زیاتر لە ١٧.٥ ملیار مەتر سێجا و لە ساڵی ٢٠١٩ ش ١٨ ملیار مەتر سێجا گازی سووتاندووە بێ ئەوەی سوود لە گازەکە وەربگیرێت.   حکومەتی عێراق لەگەڵ چەند کۆمپانیایەکی، ئەمریکی، چینی و هۆڵەندی رێککەوتنی واژۆکردووە بۆ بەرهەمهێنانی گاز لە کێڵگە گازی و نەوتییەکانی و بڕیارە تا ساڵی ٢٠٢٥ بە بەرهەمهێنانی گاز، عێراق تەواوی پێویستی کارەبا بە گازی خۆی بەرهەمبهێنێت.