د. جەمال کۆچەر،  ئەندامی لیژنەی دارایی لە ئەنجوومەنی نوێنەرانی عێراق بە تۆڕی میدیایی رووداوی راگەیاند: "لە ناوەڕاستی ساڵی ٢٠٢٠ وە تائێستا حکومەتی عێراق دووجار یاسای قەرزکردنی پێشکەشکرد و پەرلەمان پەسەندی کرد، زۆربەی ئەو قەرزەش وەک خودی حکومەت رایگەیاند، بە رێگەی دەرکردنی قەواڵەی دارایی و فرۆشتنی بە بانکی ناوەندی دابینکرا، واتا دەبێ یەدەگی فیدراڵی بانکی ناوەندی ئێستا بەراورد بە ناوەڕاستی ساڵی ٢٠٢٠ زۆر کەمتر بێت، کەچی ئەو یەدەگە کەم نەبووە".  دکتۆر جەمال کۆچەر راشیگەیاند: "بەو لێکدانەوە بۆمان دەردەکەوێت کەوا حکومەتی عێراق بە نهێنی دەیان تریلیۆن دیناری نوێی چاپکردووە بۆ پێدانی مووچە و دابینکردنی ئەو خەرجییانەی کە لە یاساکانی قەرزدا رەزامەندییان لەسەر دراوە، ئەوەش مەترسی زۆرە لەسەر بەهای دراوی عێراقی".  پاش دووجار دواخستن، بڕیارە ئەنجوومەنی وەزیرانی عێراق، ئەمڕۆ، پرۆژە یاسای بودجەی فیدراڵی ساڵی ٢٠٢١ تاوتوێ بکات.  ئەحمەد حاجی رەشید، ئەندامی لیژنەی دارایی لە پەرلەمانی عێراق، دوێنێ دووشەممە، لە هەژماری خۆیدا لە فەیسبووک رایگەیاند: حکومەتی عێراق تائێستا نەیتوانیوە قەبارەی خەرجییەکانی بودجەی فیدراڵی ساڵی ٢٠٢١ دیاری بکات، بۆیە زیاتر لە ١٠٠ تریلیۆن دینار کورتهێنانی دەبێ.  ئەحمەدی حاجی رەشید دەڵێت لە بودجەی ٢٠٢١ دا ٥٤ تریلیۆن دینار بۆ مووچەی فەرمانبەران تەرخانکراوە، واتا بەراورد بە بودجەی ٢٠١٩، نزیکەی ١١ تریلیۆن دینار زیاتر بۆ پێدانی مووچەی فەرمانبەران تەرخانکراوە، ئەوەش پێماندەڵێت، ژمارەی فەرمانبەران لە بوجەی ٢٠٢١ بەراورد بە بودجەی ٢٠١٩ زیاتر دەبێ و زیادبوونەکەش ٤٥٠ هەزار فەرمانبەرە.  ئەندامەکەی لیژنەی دارایی لە پەرلەمانی عێراق روونیشیکردەوە: پێشبینی دەکەم کورتهێنانی بودجەی فیدراڵی ساڵی ٢٠٢١ بە وەرگرتنی زیاتر لە ٣٠ تریلیۆن دینار قەرز، کەمکردنەوەی دەرماڵەی فەرمانبەران، لەگەڵ دابەزاندنی بەهای دینار بەرامبەر دۆلار، پڕبکرێتەوە.