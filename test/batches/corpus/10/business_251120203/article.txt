کۆمپانیای داناگاز کە بەرێژەی سەدا ٣٥ هاوبەشە لە کۆنسێرتیۆمی پێرڵ پێترۆڵیۆم رایگەیاندووە کە بەرهەمهێنانی گاز لە کێڵگەی کۆمۆر لە هەرێمی کوردستان لەمساڵدا بەراورد بە ساڵی رابردوو بە رێژەی ٦ % بەرزبووەتەوە.  داناگاز هەروەها جەختلەوەدەکاتەوە لە چارەکی سێیەمی ئەمساڵ کۆی بەرهەمەکانیان بەرزکردووەتەوە بۆ رۆژانە ٣٢ هەزار و ٤٠٠ بەرمیل هاوتای نەوت.  مەبەست لە بەرمیل هاوتای نەوت، قەبارەی هەموو بەرهەمەکانی کۆمپانیاکەیە بە پێوەری بەرمیل بە گازی سرووشتی، گازی شلکراو و گازی شل یان کۆندێنسەیت.  دکتۆر پاتریک ئالمان وارد، بەڕێوەبەری جێبەجێکاری داناگاز لەو بارەیەوە رایگەیاند، بەرزکردنەوەی ئاستی بەرهەمهێنانی کۆمپانیاکە بەتایبەتی لەم کاتانەدا کە بەهۆی پەتای کۆرۆناوە ژینگەی کارکردن ئەستەم بووە، دەستکەوێێکی مەزنە بۆ کۆمپانیاکە.  دکتۆر پاتریک هەروەها رایگەیاندووە کە بەهۆی پەتای کۆرۆنا و داخرانی سنوورەکان و هەروەها قەدەخەی هاتووچۆ پلانی پەرەپێدان و بەرزکردنەوەی ئاستی بەرهەمهێنانی گاز بە بڕی ٢٥٠ ملیۆن پێی سێجای رۆژانە دواکەوتبوو، بەڵام لە چەند هەفتەی داهاتوودا ئامادەکارییەکان دەستپێدەکەن و کارەکانی پەیوەست بە ئەندازیاری شارستانی دەستپێدەکەنەوە.  کۆمپانیای داناگاز لە چوارچێوەی رێککەوتنێکی لەگەڵ حکومەتی هەرێمی کوردستان پابەندە بە بەرزکردنەوەی ئاستی بەرهەمهێنانی گازی سرووشتی لە کێڵگەکانیاندا بە دوو قۆناخ. لە قۆناخی یەکەمدا کۆمپانیای داناگاز لەسەریەتی قەبارەی بەرهەمهێنانی گاز بە بڕی ٢٥٠ ملیۆن پێی سێجا بەرزبکاتەوە.  بەرزکردنەوەی گازی سرووشتی بەو رێژەیە تەواوی پێداویستییەکانی هەرێمی کوردستان بە گازی سرووشتی بەمەبەستی بەرهەمهێنانی کارەبا پڕدەکاتەوە.  لە قۆناخی دووەمی پەرەپێدانی کیڵگەکانی کۆمپانیای داناگاز بریارە ٢٥٠ ملیۆن پێی سێجای دیکە بە قەبارەی بەرهەمهێنانی گازی سرووشتی زیادبکات و کۆی بەرهەمەکەی بەرزبکاتەوە بۆ ٩٠٠ ملیۆن پێی سێجا تاوەکو ١ ملیار پێی سێجا کە بەپێی کۆمپانیاکە دەکرێت لە پیشەسازییەکانی دیکە بەکاربهێنرێت، یان هەناردەی بەشەکانی دیکەی عێراق و دەرەوە بکرێت.  بەرزکردنەوەی ئاستی بەرهەمهێنانی گازی کێڵگەکانی هەرێمی کوردستان لە کاتێکدایە کە ئەمریکا ئەو مۆڵەتەی کەمکردەوە کە بە حکومەتی عێراقی دابوو بۆ کڕینی سووتەمەنی لە ئێران.  بەرپرسێکی ئەمریکی دەڵێت بەغدا دەتوانێت سوود لە گازی هەرێمی کوردستان وەرگرێت و وەکو بەدیلێک بۆ هاوردەی وزە لە ئێرانەوە بەکاریبهێنیت.  مارک مینیزیس، جێگری وەزیری وزەی ئەمریکا لە کۆنفرانسێک کە لەلایەن ئەنجوومەنی بازرگانی ئەمریکا - عێراق رێکخرابوو، گوتی: "تاوەکو کوردستان زیاتر پەرە بە سەرچاوە گازییەکان بدات، عێراق دەتوانێت کەمتر پشت بە گازی ئێرانی ببەستێت. "  مەسروور بارزانی، سەرۆکوەزیرانی هەرێمی کوردستان کە لە پانێلێکی رۆژی یەکەمی کۆنفرانسە دوو رۆژییەکەدا گوتارێکی پێشکەشکرد رایگەیاند: "هیواخوازین ببینە سەرچاوەی بەرهەمهێنانی گاز و هەناردەکردنی گاز بۆ بەشەکانی دیکەی عێراق و دەوروبەری. " مەسروور بارزانی ئەوەشیگوت کە ئێستا هەرێمی کوردستان کارەبا دەداتە بەشەکانی دیکەی عێراقیش.  هەولێر و بەغدا لە نیسانی ئەمساڵ گفتوگۆیان لەبارەی رێککەوتنێک بۆ هەناردەکردنی گاز لە هەرێمی کوردستانەوە کرد، بەڵام نەگەیشتنە هیچ رێککەوتنێکی کۆنکریتی و رێککنەوتنەکەش بۆ ناکۆکییەکان لەسەر نەوت و بەشەبودجەی هەرێمی کوردستان گەڕێندرانەوە.  بەهۆی قەیرانی کارەبا کە چەندین خۆپیشاندانیان بەدوادا هاتووە، عێراق ناچاربووە پشت بە کارەبا و گازی ئێران ببەستێت.  عێراق دووەم گەورەترین سوتێنەری گازە لەدوای رووسیا، بەگوێرەی ئامارێکی بانکی جیهانی کە لە تەمووزی ئەمساڵ بڵاوکرایەوە، لە ٢٠١٩ دا عێراق بڕی ١٨ ملیار مەتر سێجا گازی سووتاندوە.  ئەگەر بەهۆی رێککەوتنی ئۆپێک پڵەس نەبێت، عێراق زۆر لەمە گازی زیاتر دەسوتێنیت.  لە ٢٠١٨ ەوە ئەمریکا وادەی لێخۆشبوون بۆ عێراق درێژدەکاتەوە بۆ ئەوەی دەرفەتی کڕینی نەوتی ئێرانی هەبێت، بەڵام هەفتەی رابردوو ئەمریکا گوشارەکانی بۆ سەر ئێران زیادکرد و وادەی لێخۆشبوونیشی بۆ ٤٥ رۆژ کەمکردەوە، کە جاران هەموو جارێک ١٢٠ رۆژ دەدرا بە عێراق بۆ ئەوەی کۆتایی بە کڕینی گازی ئێران بێنێت.  وەزارەتی دەرەوەی ئەمریکا باوەڕی وایە کەمکردنەوەی ئەم ماوەیەی لێخۆشبوونە نیشانەی سەرکەوتنێکی سزاکانی واشنتنە بۆ سەر تاران، لە مانگی ئابدا مستەفا کازمی، سەرۆکوەزیرانی عێراق چەندین رێککەوتنی وزەی لەگەڵ ئەمریکا واژۆکرد، کە ئەمەش بە پاڵنەرێکی دیکە هەژمارکرا عێراق کەمتر پشت بە کەرتی وزەی ئێرانی ببەستێت.  لە سەردانەکەی کازمی بۆ واشنتن، وەزیری کارەبا و نەوت بە قەبارەی ٨ ملیار دۆلار رێککەوتنیان لەگەڵ ئەمریکا واژۆکرد، دان برولیتی، وەزیری وزەی ئەمریکا گوتی: "ئەم رێککەوتنانە کاریگەریان بەسەر عێراقەوە دەبێت بۆ ئەوەی پشت بە کەرتی وزەی خۆی ببەستێت".