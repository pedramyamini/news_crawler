لە ماوەی رابردوودا و بەتایبەتیش دوای ئەوەی بانکی ناوەندیی تورکیا دەستکاریی سوود و باجی سەر ئاڵوگۆڕی دراوی کرد، نرخی دۆلار بەرامبەر لیرە بەشێوەیەکی کاتی دابەزی. ئەوکاتە بەهای هەر دۆلارێک ٧.٦٦ لیرە بوو. بەڵام دوێنێ سێشەممە ٦ی تشرینی یەکەم بەهای دۆلار بۆ ٧.٨٠ لیرەی تورکی بەرزبووەوە.   ئەمڕۆ چوارشەممە ٧ی تشرینی یەکەم بەهای دۆلار زیاتر بەرزبووەوە؛ کاژێر ١٠: ٠٠ی بەیانی بەهای دۆلارێک لە بۆرسەکانی تورکیادا بە ٧.٨٦ لیرەی تورکی بوو. میدیاکانی تورکیا ئەمەیان بە ژمارەیەکی دیکەی پێوانەیی لە مێژووی تورکیا ناوبرد.  دابەزینی بەهای لیرە بەرامبەر دۆلاری ئەمریکی هاوکاتە لەگەڵ جێگیرکردن و تاقیکردنەوەی سیستمی دژە مووشەکی S ٤٠٠ کە تورکیا لە رووسیای کڕیوە. ئەمەش هاوپەیمانی ناتۆی نیگەران کردووە، بۆیە شرۆڤەکاران پێشبینی زیاتری بێ بەهابوونی لیرەی تورکی دەکەن.