ساماڵ عەبدولڕەحمان، بەڕێوەبەری گشتیی گومرگ لە هەرێمی كوردستان  بە (تۆڕی میدیایی رووداو)ی رایگەیاند تاوەكوئێستاش ١٠٠ % داهاتی  خاڵە سنوورییەكان بۆ هەرێمی كوردستان خۆیەتی و گوتی "بە  رێككەوتنی نوێ ٥٠ % ی داهاتی گومرگەکان دەدرێتە عێراق، ئەوەش پشتبەستوو بە یاسای  ژمارە ٦ی ساڵی ٢٠١٩ی كارگێڕی دارایی، ئێستا لە عێراقیش كار بەو  یاسایە دەكرێت، ئەو  شارانەی دیكەی عێراقیش كە داهاتی خاڵی  سنوورییان هەیە ٥٠ % ی داهاتەكان بۆ شارەكان خۆیان دەگەڕێتەوە".   بەڕێوەبەری گشتیی گومرگ لە هەرێمی كوردستان باسی لەوەشكرد، بۆ  پرسی خاڵە سنوورییەكان لەگەڵ عێراق هیچ گرفتێكیان نییە، چونكە  وەک ئەو دەڵێت؛ "كار بە یەك یاسا و یەك پێناسی گومرگی دەكەن و ئەو  رێككەوتنە نوێیەش هاوكار دەبێت بۆ زیاتر كاری پێكەوەیی".   عێراق و هەرێمی كوردستان  لەسەر پرسی خاڵە سنوورییەكان  گەیشتونەتە لێكگەیشتنی باش و بەپێی ئەو لێكتێگەیشتنە تاوكو كۆتایی  ئەمساڵ بەغدا ٣٢٠ ملیار دینار بۆ كوردستان دەنێرێت‌و لە بەرامبەردا  هەرێمی كوردستان ٥٠ % داهاتی خاڵە سنوورییەكان رادەستی بەغدا  دەكات.   بەپێی ئەو رێککەوتنەی لە نێوان حکومەتی هەرێمی کوردستان و حکومەتی عێراق کە لەلایەن ئەمینداری گشتیی ئەنجوومەنی وەزیرانی عێراق بڵاوکراوەتەوە، هەردوولا لەبارەی پرسی دەروازە سنوورییەکان لەسەر چەند خاڵێک رێککەوتوون. لەوانە:  - یەکخستنی رێکارەکانی دەروازە سنوورییەکان ئاسمانی، وشکانی و دەریایی؛ دەکرێت گرێبەست لەگەڵ کۆمپانیایەکی دەرەکی بکرێت و رێکبکەون لەسەر ژمێرەی گومرگی، ئەوەش دوای جێبەجێکردنی رێککەوتنی هەردوولا. تیمێکی کاری تەکنیکی پێکدەهێندرێت لە فەرمانبەرانی حکومەتی فیدراڵی و هەرێمی کوردستان بۆ جێبەجێکردنی ئەم رێککەوتنە.  - یەکخستنی رێکارەکانی گومرگ و دەروازەکان لە هەرێمی کوردستان لەگەڵ تەواوی دەروازەکانی حکومەتی فیدراڵی بە هەر رێگەیەکی کارکردن کە پشتی پێدەبەسترێت لەگەڵ پێناسەی گومرگی یەکگرتوو.  - دانانی سیستمێکی ژمێرە لەبارەی داهاتە گومرگییە بەدەستهاتووەکان لە رێگەی دەروازە سنوورییەکانی هەرێمی کوردستان و مامەڵەکردن پێی بەگوێرەی یاسای بەڕێوەبردنی دارایی فیدراڵی ژمارە ٦ی ساڵی ٢٠١٩.  - دانانی رێنمایی و رێکارەکان، کە حکومەتی فیدراڵی و هەرێمی کوردستان پێوەی پابەندبن بۆ تووندتۆڵکردنی هاتنی کەرەستە و کاڵای هاوردەکراو بەپێی یاسای گومرگی فیدراڵی و یاساکانی دیکە.