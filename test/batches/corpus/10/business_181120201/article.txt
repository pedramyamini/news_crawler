لە راگەیێنراوەكەی وەزارەتی دارایی ئاماژە بەوە دراوە، لەبەر رۆشنایی  بەیانی ژمارە (پێنج) كە لە ٥/١٠/٢٠٢٠ لە ژمارە ژمارە ٢٥٦ی وەقائقی كوردستان  بڵاوكراوەتەوە، وەزارەتی دارایی، بە فەرمانی وەزاری بڕیاری  كردنەوەی دیوانی باجی خانووبەرەی دەركردووە.   هەر لە راگەیێنراوەكەدا ئەوەش روونكراوەتەوە، فەرمانگەی دیوانی باجی  خانوبەرەی میری، سەر بە بەڕێوبەرایەتی گشتی باجەكان و خانووبەرەی  میری دەبێت. نووسراویشە: "ئەم فەرمانگەیە چارەسەری كێشەكانی نێوان  خاوەن موڵك و كرێچی دەكات".      لە ٩ - ١١ - ٢٠٢٠ بەرنامەی لەگەڵ رەنجی تۆڕی میدیایی رووداو لەبارەی داهاتی باجی خانووبەرە پێشکێشکرا و میوانەکانی بریتیبوون لە:     - د. كەمال تەیب، بەڕێوەبەری گشتیی باجەكان و خانووبەرەی میری  لە  هەرێمی كوردستان       - سۆران ئەحمەد، بەڕێوەبەری تۆماری كۆمپانیاكان لە سلێمانی       - هێڤیدار ئەحمەد، جێگری سەرۆكی لیژنەی دارایی لە پەرلەمانی  كوردستان          - د. كەمال ئەنوەر یابە، مامۆستای زانكۆ و پسپۆڕی بواری یاساكانی باج         - سەلام عومەر، سەرۆكی دەستەی چاودێری لە دیوانی چاودێریی  دارایی          - گەیلان حاجی سەعید، سەرۆكی لقی هەولێری یەكێتیی هاوردە و ناردنكارانی  كوردستان    هێڤیدار ئەحمەد، جێگری سەرۆكی لیژنەی دارایی لە پەرلەمانی  كوردستان  لە بەرنامەکەدا  بۆ یەكەم جار داهاتی باجی لە هەرێمی كوردستان ئاشكرا  کرد و رایگەیاند، "داهاتی باج لە ساڵی ٢٠١٩ دا  ٦٢٧ ملیار و ٤٢٤ ملیۆن  دینار بووە".    هێڤیدار ئەحمەد و میوانەکانی دیکەی بەرنامەکە باسیان لەوە کرد، باجی خانووبەرە بۆمبێکە و دەتەقێتەوە ئەگەر چارەسەر نەکرێت.     هاوکات كەمال تەیب، بەڕێوەبەری گشتیی باج و خانووبەرە  لە هەرێمی   كوردستان باسی لەوە کرد، ٩٥ % ـی كۆمپانیاكان هەوڵی خۆدزینەوە لە باج دەدەن و چیرۆكی كۆمپانیایەكیشی گێڕایەوە کە هەوڵی خۆدزینەوەی لە باج داوە.