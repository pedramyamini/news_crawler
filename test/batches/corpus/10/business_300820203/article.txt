حکومەتی عێراق لەگەڵ ویلایەتە یەکگرتووەکانی ئەمریکا رێککەوتنێکیان واژۆکردووە بۆ کڕینی زیاتر لە ملیۆنێک تۆن لە برنجی ئەمریکی تایبەت بە پڕکردنەوەی پێداویستییەکانی پسووڵەی خۆراک.  هەروەها بڕیارە هەفتەی داهاتوو، حکومەتی عێراق لەگەڵ ژمارەیەک کۆمپانیای ئەمریکی رێککەوتنی کڕینی شەکر و رۆنی رووەکی واژۆبکات.  حکومەتی عێراق رایگەیاندووە، ساڵانە پێویستی بە نزیکەی ملیۆنێك بۆ ملیۆنێک و ٢٥٠ هەزار تۆن برنج هەیە تاوەکو هەموو پێداویستی پسووڵەی خۆراک دابینبکات.  لە مانگی ئایاری ئەمساڵدا کۆگاکانی عێراق تووشی کەمی برنج بوون بە زیاتر لە ملیۆنێك تۆن.   بەرنامەی پسووڵەی خۆراک لەساڵی ١٩٩١ لە دوای شەڕی یەکەمی کەنداو جێبەجێکرا ئەوەش وەک یارمەتیدانی خەڵکی عێراق کە سزاکانی رێکخراوی نەتەوەیەکگرتووەکان گوشارێکی گەورەی لەسەر دروستکردن.