حەمید نایف، گوتەبێژی وەزارەتی كشتوكاڵی عێراق بە تۆڕی میدیایی رووداوی راگەیاند، " ٢٣ بەرهەمی كشتوكاڵی هەن كە لە بەشی پێویستی ناوخۆ زیاترە، دەخرێنە نێو لیستی تایبەت بە هەناردەكردن، كۆمپانیاكانی كەرتی تایبەتیش داواكارییان بۆ هەناردەكردنی تەماتە، بیبەر، خەیار، باینجان و كۆمەڵێك بەرهەمی دیكەی كشتوكاڵی بۆ سعودیە پێشكێش كردووە".  بە گوتەی حەمید نایف، وەزارەتی كشتوكاڵ توانای زیادكردنی بەرهەمی كشتوكاڵی و هەناردەكردنی هەیە و دەڵێت "تاوەکو ئێستا زیاتر لە ٤٠٠٠ تۆن تەماتەمان هەناردەی سعودیە كردووە، بیرۆكەیەكیش هەیە بۆ هەناردەكردنی پەتاتە، چونكە ئێستا زیاد لە پێویستی ناوخۆ هەیە، بەرهەمەكانی دیكەش لەنێوان ٧٠٠ تاوەكو ٧٥٠ تۆن هەناردەكراون".  پێشتر محەممەد كەریم خەفاجی، وەزیری كشتوكاڵ بە ئاژانسی هەواڵی فەرمیی عێراقی راگەیاند "عێراق خورما، تەماتە، باینجان، بیبەر و جۆی بە بڕێكی دیاریكراو هەناردەى سعودیە كردووە، بڕیاریشە بەرهەمی زیادەی جۆ لە بەرامبەر پڕكردنەوەی قەرزەكانی لەسەر عێراق بە ئێرانی بفرۆشین".  لە ئەیلوولی رابردوو وەزیری کشتوکاڵی عێراق گوتی "بەپێی مەرجەکان و لە زیادکردنی ئاشکرادا، بەپێی رێنماییەکانی ئەنجوومەنی وەزیران، عێراق رێگە بە هەناردەکارانی عێراقی دەدات خورما و جۆی زیاد لە پێویست بۆ هەموو وڵاتان بنێرن".