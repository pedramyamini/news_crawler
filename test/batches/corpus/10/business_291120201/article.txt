فەرزاد بیلتن، بەڕێوەبەری نووسینگەی كاروباری عەربی و ئەفریقی لە رێكخراوی گەشەپێدانی بازرگانیی ئێرانی گوتی: "لە ٢٠ ـی ئادار تاوەكو ٢٠ ـی تشرینی یەكەمی ئەمساڵ عێراق ١٧.٦ ملیۆن تەن كاڵای ئێرانی هاوردەكردووە كە دەكاتە ٢٧ % ـی هەناردەی وڵات. بەمەش لە لیستی هاوردەكارانی كاڵای ئێرانیدا عێراق بە پلەی یەكەم و چین بە پلەی دووەم دێت. "  بیلتن ئاماژەی بەوە دا، چین بە هاوردەكردنی كاڵای ئێرانی بە بەهای ٤.٤ ملیار دۆلار كە دەكاتە ٢٤ % ی كۆی هەناردەی ئێرانی بە پلەی دووەم دێت، ئیماراتی عەرەبی بە بەهای ٢.٢ ملیار دۆلار و بە رێژەی ١٢ % لەدوای چین دێت، توركیا بە بەهای ١.٥ ملیار دۆلار و بەرێژەی ٨.٢ % بە پلەی چوارەم و ئەفغانستانیش بە بەهای ١.٣ ملیار دۆلار كە دەكاتە ٧.٣ % ی هاوردەی ئێرانی بە پلەی پێنجەم دێت.  بە گوتەی فەرزاد بیلتن، بەراورد بە هەمان حەوت مانگی ساڵی ٢٠١٩، قەبارەی هاوردەی ئێرانی بۆ عێراق بە رێژەی ٢٦ % زیادیكردووە.  ئەو بەرپرسە ئێرانییە ئاشکرای کردووە کە گرنگترین بەرهەمی هەناردەی ئێرانی بۆ عێراق غاز، كارەبا، ئاسن، تەماتە، كاشی، سیرامیك، كاڵەك و ساردكەرەوە ئاوییەكان بوون، سەرەڕای پارچەی یەدەگی تۆربینی هەڵمی، كێك و جۆرەكانی پەنیر.