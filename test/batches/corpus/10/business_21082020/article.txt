هاكان كاراچای، كۆنسوڵی گشتیی توركیا به ئاژانسی فه‌رمیی توركیا (AA)ی راگه‌یاند، به‌هۆی كۆرۆناوه له یەکی ئاداری ٢٠٢٠ ماوه‌یه‌ك بازرگانیی له‌گه‌ڵ عێراق راگیرا، به‌ڵام دوای ماوه‌یه‌ك جوڵەی بازرگانیی ئه‌م دوو وڵاته دەستیپێکردەوە.  كاراچای دەڵێت توركیا له ده‌روازه سنوورییه‌كانی خابوور و ئیبراهیم خه‌لیل چه‌ند مانگێك له‌مه‌وبه‌ر هه‌نگاوی پێویستی ناوە بۆ ئاساییكردنه‌وه‌ی ره‌وشه‌كه و گوتی: "چاوه‌ڕێی ئه‌وه بووین له‌لایه‌ن حكومه‌تی هه‌رێم ره‌وشه‌كه ئاسایی بكرێته‌وه. به‌و هه‌نگاوه‌ی له‌م پێناوه‌دا ده‌نرێن لانیكه‌م گواستنه‌وه‌ی كاڵا و پێداویستییه بازرگانییه‌كان ئاسایی ده‌بێته‌وه".   كۆنسوڵی توركیا له هه‌ولێر، له‌باره‌ی ده‌ستپێكردنه‌وه‌ی هاتنی شۆفێرانی بارهه‌ڵگری توركیا له خابووره‌وه بۆ ئیبراهیم خه‌لیل گوتی: "حكومه‌تی هه‌رێم له سه‌ره‌تای مانگی ئابه‌وه رایگه‌یاند، رێگه‌ده‌ده‌ن به شۆفێرانی بارهه‌ڵگر كه خه‌ڵكی توركیان دوای پشكنینی کۆرۆنا بۆیان هەیە بێنه ناو خاكی عێراق و باره‌كانیان دابنێن. به‌ڵام به چه‌ند هۆكارێك ئه‌مه دواكه‌وت. دووباره له ١٩ی ئابه‌وه بڕیار بۆ جێبه‌جێكردنی درا. له‌م چوارچێوه‌یه‌دا له شه‌وی رابردووه‌وه دوای پشكنین، رێگه به شۆفێرانی بارهه‌ڵگری توركیا ده‌درێت بێنه ناو خاكی عێراق و كاڵا و پێداویستییه‌كانیان دابنێن".   هاتنی شوفێرانی تورکیا بۆ نێو خاکی هەرێمی کوردستان، ناڕەزایی شوفێرانی هەرێمی کوردستانب لێکەوتەوە و شەوی ١٩ی ئاب لە دەروازەی ئیبراهیم خەلیل گردبوونەوە.  هاكان کاراچای دەڵێت: حکومەتی هەرێم مەرجی ئەنجامدانی پشکنینی داناوە بۆ جێبەجێکردنی بڕیارەکە، کاتێک بیرمان لە قەبارەی هاتووچۆی بارهەڵگرەکان کردەوە لە دەروازەی سنووری خابوور - ئیبراهیم خەلیل، بۆمان دەرکەوت کە پێویستمان بە ناوەندێکی پشکنینی کۆرۆنایە کە پشکنینەکان بەشێوەیەکی خێرا بکرێن، چاودێری دروستکردنی ناوەندێکی لەم شێوەیە لەلایەن حکومەتی هەرێمی کوردستانمان کرد، ئێمەش سەردانی ناوەندەکەمان کرد و لە نزیکەوە ئاگاداری شێوازی کارکردنی ناوەندەکە بووین".  كاراچای داوا لە شۆفێرانی تورکیا دەکات گرنگی بە پاکوخاوێنی و بەکارهێنانی دەمامک و دەستکێش بدەن، هەروەها نەچنە نێو قەرەباڵغی. بە زووترین کات بارەکانیان دابنێن و بگەڕێنەوە".  لە سەرەتای مانگی ئاداردا بەهۆی پەتای کۆڕۆنا بازرگانی پەکی کەوتبوو، کاراچای دەڵێت لەگەڵ دەستپێکردنەوەی بازرگانی بێبەرکەوتن (گۆڕینی شۆفێری بارهەڵگر لەسەر سنوور) بووژانەوەی بەخۆیەوە بینی.  هاکان کاراچای ئاشکرای کرد: "دوای دەستپێکردنی بازرگانی بێبەرکەوتن، جارێکی دیکە بازرگانی بووژایەوە و ئێستاش قەبارەی بازرگانی نزیکبووه‌تەوە لە ئاستی پێش کۆرۆنا. رۆژانە ١٣٥٠ - ١٤٠٠ بارهەڵگر دێنە ناو عێراق. هیواخوازین ئەم میکانیزمە نوێیه نەبێتە هۆی هیچ کێشە و ئاستەنگێک و ژمارەی بارهەڵگرەکان زیاتربکرێت".   كۆنسوlی توركیا له هه‌ولێر، قەبارەی ئاڵوگۆڕی نێوان تورکیا و هەرێمی کوردستان و عێراقی ئاشکرا کرد و گوتی: "سه‌ره‌ڕای په‌تای ڤایرۆسی كۆرۆنا و ژماره‌یه‌كی زۆر به‌ربەست، له حه‌وت مانگی یه‌كه‌می ئه‌مساڵدا بازرگانیی توركیا له‌گه‌ڵ عێراق گه‌یشتووه‌ته چوار ملیار و ٨٠٠ ملیۆن دۆلار".