محەممەد دەرەوەزمی، سەرۆکی رێکخراوی پیشەسازی و بازرگانیی پارێزگای سنە رایگەیاند، دەرهێنانی زێڕ لە کانی قوڵقوڵەی سەقز کە چەند ساڵ بەهۆی دژایەتیی فەرمانگەی پاراستنی ژینگە دواخرا، بەمزووانە دەستپێدەکات.  کانی قوڵقوڵە دەکەوێتە نزیک رێگەی سەقز - بانە. ٢٢ کیلۆمەتر لە بەنداوی چراغ وەیسی دوورە. فەرمانگەی پاراستنی ژینگەی سەقز دەڵێت، کارکردن لەو کانە مەترسی لەسەر ئاوی بەنداوەکە دروستدەکات کە ئاوەکەی بۆ خواردنەوە و کشتوکاڵ بەکاردەهێنرێت. هەروەها فەرمانگەی پاراستنی ژینگەی سەقز کارکردن لەو کانگایە بە هۆکارێک بۆ تێکدانی سرووشتی ناوچەکە و زیانگەیاندن بە بوونەوەرە کێوییەکان لەقەڵەم دەدات، بەڵام لێی قبووڵ نەکرا.  حکومەتی ئێران ساڵانە بەشێوەی مامناوەندی ١٠ تۆن زێڕ لە ٢١ کانی چالاکی وڵاتەکە دەردەهێنێت. تاوەکو ئێستا ٣٠٠ تۆن پاشەکەوتی زێڕ لەو وڵاتە دۆزراوەتەوە کە ١٥٨ تۆنی لە رۆژهەڵاتی کوردستانە. کانی زڕەشۆڕان و ئاغەرەی تیکاب ١٤٠ تۆن و ساریگۆنی قوڕوە ١٨ تۆن یەدەگی زێڕیان تێدایە کە دەکاتە زیاتر لە ٥٢ % ی کۆی یەدەگی زێڕی دۆزراوەی ئێران. پێشبینی کراوە، کانی قوڵقوڵەی سەقزیش لەنێوان ١٧ بۆ ٣٥ تۆن یەدەگی زێڕی تێدابێت. جگە لە سەقز، لە پیرانشار، سەردەشت و بیجاڕیش کانی زێڕ دۆزراوەتەوە و کار لەسەر دەرهێنانی دەکرێت.  رێکخراوی پیشەسازی و بازرگانیی سنە دەڵێت، بە دەستپێکردنی چالاکیی ئەو کانە، دەرفەتی کار بۆ دەیان کەس دەڕەخسێت و ئابووریی شار و پارێزگاکە گۆڕانکاریی بەسەردا دێت، بەڵام ئەگەر ئەزموونی کانەکانی تیکاب و قوڕوە لە سەقزیش دووبارە ببێتەوە، دەرهێنانی زێڕی ناوچەکە نە ئاوەدانی بەدواوە دەبێت و نە چارەسەری کێشەی بێکاری، خەڵک لەوەندەش دەبن کە هەیانە.