ئومێد ئەحمەد، گوتەبێژی وەزارەتی كارەبای حكومەتی هەرێمی کوردستان بەتۆڕی میدیایی رووداوی راگەیاند، "وەكو كارئاسانی بۆ ئەو هاوبەشانەی لە ماوەی رابردوودا بەهۆی قەیرانی داراییەوە نەیانتوانیوە پارەی كارەبا بدەن، حكومەتی هەرێمی كوردستان بڕیاریداوە ئەگەر تاوەكو ١٥ - ٦ - ٢٠٢٠ قەرزەكانیان بدەنەوە بڕی ١٥ % لێخۆشبوونیان بۆ دەكرێت، واتا ئەگەر هاوبەشێك ملیۆنێك دینار قەرزدار بێت تەنیا ٨٥٠ هەزار دیناری قەرزەكە دەدات".  هەروەها گوتی، "ئێستا پشووە و لە ٧ - ٦ - ٢٠٢٠ دەوام دەستپێدەكاتەوە، ئەگەر گوشاری زۆرمان لەسەر دروستبوو و وەڵامدانەوەی هاوبەشان باشبوو، بە لەبەرچاوگرتنی ئەو گوشارە و رەزامەندی ئەنجوومەنی وەزیران، داوای درێژكردنەوەی ماوەكە دەكەین".  لە كۆبوونەوەی رۆژی چوارشەممە ٣ - ٦ - ٢٠٢٠ ئەنجوومەنی وەزیرانی حكومەتی هەرێمی كوردستان بڕیاریدا ١٥ % لە قەرزی هاوبەشانی كارەبا خۆشبێت، ئەگەر تاوەكو ١٥ - ٦ - ٢٠٢٠ قەرزەكانیان بدەنەوە. هەروەها بڕیاردرا بە داشکاندنى رێژەی ١٥ % لەو پێشینانەى حکومەت کە لەلای هاووڵاتیيانە وەک (پێشینەى خانووبەرە و پێشینەى هاوسەرگیریی و قەرزى بچووک و پێشینەکانی بانکی کشتوکاڵی و پێشینەی پرۆژەکانی پیشەسازی و گەشتیاری) بە مەرجێک هاووڵاتیيان ئامادە بن تاوەکو  رۆژى ١٥ - ی تەمموزی ٢٠٢٠ تەواوى بڕى پێشینەکان بۆ حکومەت بگەڕێننەوە.