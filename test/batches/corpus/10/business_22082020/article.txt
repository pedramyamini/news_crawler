مقەدەم عەبدوڵڵا بابەرەسوول، بەڕێوەبەری بەڕێوەبەرایەتیی بەرەنگاربوونەوەی توندوتیژیی دژی ئافرەتان و خێزان لە راپەڕین بە تۆڕی میدیایی رووداوی راگەیاند، لەکاتی دابەشکردنی مووچەی مانگی ئاداری ٢٠٢٠ بە لێبڕینەوە، "مووچەی بەشێک لە کارمەند و ئەفسەرەکانمان بڕی ٥ تاوەکو ٣٥ هەزار دیناری لێ دەرهاتووە".  بە گوتەی مقەدەم عەبدوڵڵا، بڕی ئەو پارەی دەرهاتووە هەمووی لە جۆری پێنج هەزار دیناری بووە و زیاتر لە ٤٠٠ هەزار دیناربووە، دەڵێت، "نازانین لەکوێ لێی دەرهێندراوە".   لەبەرئەوەی بەڕێوەبەرایەتیی بەرەنگاربوونەوەی توندوتیژیی دژی ئافرەتان و خێزان لە راپەڕین هەژماری بانکیی نییە، مووچەکە لە بانکەکانی سلێمانی وەردەگیرێت، بەڕێوەبەرەکەی دەڵێت، "کاتێک زاندراوە پارەکە کەم بووە، پەیوەندی کراوە بە لیژنەی مووچە و گوتویانە بەڕێوەبەری بانک پێش وەرگرتنی مووچە ئەمەی پێیگوتوون کە مووچەکە کەمی ھەیە، ئەوانیش بەھەمان شێوە لە بەغدا بە کەمی بۆیان ھاتووە، لە ھەموو بەندێکی پێنج هەزار دیناری کە دەبێت ١٠٠ دانە بێت، بەشێک لەو بەندانە پارەکەی کەمتر بووە".  ئەو ژمێریارەی لە بانک پارەکە دەدات، دەبێت مۆر و ناوی خۆی لەسەر پسووڵەی پارەکە دابنێت، "بەڵام لە مووچەی ئەم مانگەدا هیچی لەسەر نەبووە، بۆیە لە نامەیەکدا داوامان لە سەرۆکی حکومەتی ھەرێمی کوردستان، وەزیری ناوخۆ، وەزیری دارایی، لیژنەی دارایی پەرلەمان و لایەنە پەیوەندیدارەکان کردووە بەدواداچوون بۆ ئەم بابەتە بکرێت، لایەنی کەمتەرخەم دەستنیشان بکرێت و لێپرسینەوەی لەگەڵدا بکرێ بۆ ئەوەی دووبارە نەبێتەوە".  بەپێی بەدواداچوونی تۆڕی میدیایی رووداو ئەو کێشەیە لە چەند فەرمانگەیەکی دیکەش هەبووە. حاجی عیزەدین عەبدوڵڵا، راوێژكاری یاسایی لە بەڕێوەبەرایەتیی بەرەنگاربوونەوەی توندوتیژی دژی ژنانی هەرێمی کوردستان بە تۆڕی میدیایی رووداوی راگەیاند، "بەدواداچوونمان کردووە و لە بەڕێوەبەرایەتییەکانمان لە سلێمانی و گەرمیانیش بڕی پارەکە کەم بووە، لە سلێمانی  ١٥٠ هەزار دینار و لە گەرمیانیش ١٨٠ هەزار دینار کەم بووە".  بەڕێوەبەری ژمێریاری بەڕێوەبەرایەتیی بەرەنگاربوونەوەی توندوتیژی دژی ئافرەتان و خێزان لە سلێمانی و ئەو لیژنەیەی مووچەی فەرمانبەرەکانیان وەرگرتووە دەڵێن، "لە بانک نەیانهێشتووە نەک پارەکە بژمێرین، تەنانەت زۆر پەلەیان کردووە کە ژمارەی بەندەکانیش نەژمێردرێت، بۆیە دواتر لەگەڵ بەڕێوەبەری بەنکەکە قسەیان کردووە، ئەویش پێیگوتوون چەند فەرمانگەیەکی دیکەی حکومەتیش هەمان گلەیی و کێشەیان هەبووە و بەدواداچوون دەکەن".   حاجی عیزەدین عەبدوڵڵا ئەوەشی گوت، بڕیارە سبەی بەڕێوەبەری ژمێریاریی بەڕێوەبەرایەتیی بەرەنگاربوونەوەی توندوتیژی دژی ئافرەتان و خێزان لە سلێمانی و ئەو لیژنەیەی مووچەی فەرمانبەرەکانیان وەرگرتووە نووسراو بۆ بانکەکە بکەن و داوای روونەکردنەوە و بەدواداچوون بکەن کە کێشەکە چییە و چۆن روویداوە.  لەبارەی ئەو کێشەیە رووداو چەندین جار پەیوەندی بە بەرپرسانی وەزارەتی داراییەوە کرد، بەڵام بەردەست نەبوون.