ناوچەی قەرەباخ لەو رووەوە بۆ بازاڕی وزە گرنگە، کە ئەو ناوچەیە سەرچاوەکانی وزەی ئاسیای ناوەند بە ئەوروپاوە گرێدەدات و شوێنی چەندین پرۆژەی ستراتیژییە لە بواری وزە و گواستنەوە.  یەکێک لەو پرۆژە گەورانە بۆریی نەوتی باکو - جەیهانە، کە کەمتر لە ٥٠ کیلۆمەتر لە ناوچەی قەرەباخ دوورە و لەلایەن کۆمپانیای نەوتی بەریتانی BP بەڕێوەدەبرێت. ئەو بۆڕییە رۆژانە ١ ملیۆن و ٢٠٠ هەزار بەرمیل نەوتی ئازەربایجان لەرێگەی بەندەری جەیهانەوە دەگوازێتەوە بۆ بازاڕەکانی ئەوروپا. هەروەها بۆڕی گازی تاناپ، گازی سرووشتی ئازەربایجان دەگەیێنێتە بازاڕەکانی ئەوروپا.  بۆری گازی تاناب، ساڵی ٢٠١٥ بەردی بناخەی دانراو ساڵی ٢٠١٨ تەواو کرا. درێژییەکەی ١٨٤١ کیلۆمەترەو ٤٠ ملیار دۆلاری تێچووە کە لەلایەن کۆمپانیای  BP  دروستکراوە. ئەو بۆرییە بە خاکی ئازەربایجان و جۆرجیادا دەڕوات و نزیکدەبێتەوە لە قەرەباخ، کە لەوێدا مەترسی لەسەر دروست دەبێت. بۆرییەکە گازی سرووشتی دەگوازێتەوە بۆ ئەوروپاو لەساڵی رابردوودا ٩ ملیار مەتر سێجا گازی گواستووەتەوە بۆ تورکیا.  هەرچەندە لە شەڕ و ناکۆکییەکانی رابردوودا ئەم بۆڕییە نەکراوەتە ئامانج، بەڵام ئەگەر شەڕ لەنێوان ئازەربایجان و ئەرمینیا بەردەوام بێت، پێدەچێت بگاتە ئەو ناوچانەی کە بۆرییە نەوتییەکە پێیدا تێدەپەڕێت و ئەوکات مەترسی لەسەر دروست دەبێت.  بۆریی گازی سرووشتی تاناپ، بۆڕییەکی گازی سرووشتییە کە گازی کیڵگەی شادەنیز - ٢ی ئازەربایجان لەرێگەی خاکی جۆرجیاوە دەگەیێنێتە تورکیا و پاشان بە بۆرییەکی دیکە بە ناوی تاپ دەیگوازێتەوە بۆ وڵاتە ئەوروپییەکان. لەم پرۆژەیەدا دەیان کۆمپانیای گەورەی ئەوروپی بەشدارن.  تاوەکو ئێستا بازاڕی نەوت کاردانەوەیەکی گەورە و بەپەلەی پێشاننەداوە بە شەڕی نێوان ئازەربایجان و ئەرمینیا، کە پێدەچێت بەهۆی کەمیی داخوازی بێت بۆ نەوت کە بەهۆی پەتای کۆرۆناوە دابەزیوە.  هەرچەندە هیچ ئاماژەیەک نییە ئەرمینیا هێرش بکاتە سەر ئەو بۆرییانە، بەڵام کێشەی ئازەربایجان لەوەدایە هیچ جێگرەوەیەکی بۆ گواستنەوەی گازی سرووشتی نییە. لەکاتێکدا ئەگەر کێشەی لە بۆریی نەوتدا بۆ دروست ببێت، دەتوانێت لەرێگەی رووسیاوە بینرێتە دەرەوە، کە ئەمەشیان پێویستی بە هەوڵی دیپلۆماسی زیاترە بەتایبەب کە رووسیا لە کێشەی قەرەباخدا پشتگیریی ئەرمینیا دەکات.