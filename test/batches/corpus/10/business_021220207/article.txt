دکتۆر ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی رایگەیاند، تاوەکو ئێستا پرۆژە یاسای بودجەی ٢٠٢١ لە وەزارەتی داراییە، رەوانەی ئەمینداریەتی ئەنجوومەنی وەزیران نەکراوە بۆ ئەوەی وردبینی تێدا بکرێت و ئەنجوومەنی وەزیرانیش دەنگی لەسەر بدات. لە بودجەکەدا خەرجی بەشێوەیەکی بەرچاو کەمکراوەتەوە و کورتهێنانێکی زۆری تێدا دەبێت، بەڵام تاوەکو ئێستا ژمارەکە بەدروستی دیار نییە.  بڕیاردەری لیژنەی دارایی داوادەکات بەپەلە شاندێکی کاریگەر و کەسی یەکەم بچێتە بەغدا، بەمەبەستی گفتوگۆی سیاسی لەبارەی پرۆژە یاسای بودجە، چونکە پێیوایە "لە هەڵبژاردن نزیک دەبینەوە و فراکسیۆنەکان دەیانەوێت موزایدەی پێ بکەن، بۆیە دەبێت ئەو شاندە رێککەوتنی سیاسی بکات".  دکتۆر ئەحمەد سەفار ئاماژەی بەوەکرد، حکومەتی عێراق هەڵوێستی باشە و لەگەڵ حکومەتی هەرێمی کوردستان رێککەوتنی هەیە، بەڵام ئەمە پێویستی بە رەزامەندی و رێککەوتنی سیاسی لەگەڵ لایەنە سیاسییەکان هەیە بۆ ئەوەی ئەو ماددە و بڕگەیەی پەیوەندیی بە هەرێمی کوردستانەوە هەیە تێپەڕێندرێت.  هاوکات د. جەمال کۆچەر، سەرۆکی فراکسیۆنی یەکگرتووی ئیسلامی کوردستان و ئەندامی پەرلەمانی عێراق بە تۆڕی میدیایی رووداوی راگەیاند، بڕیار بوو رۆژی سێشەممەی ئەو هەفتەیە کۆبوونەوەی ئەنجوومەنی وەزیران تایبەت بێت بە پرۆژە یاسای بودجە، بەڵام ئەو بابەتە دواخرا بۆ رۆژی شەممە، رەنگە ئەمە بۆ دوو هۆکار بگەڕێتەوە؛ یەکەم ناکۆکیی نێو حکومەت لەبارەی پرۆژەکە و دووەم: پێدانی کات و دەرفەتی  زیاتر بۆ ئەوەی هەولێر و بەغدا لەبارەی پرۆژە یاسای بودجە بگەنە رێککەوتن.   د. جەمال کۆچەر ئاماژەی بەوەکرد، ئەگەر رۆژی شەممە حکومەت پرۆژە یاسای بودجەی پەسندکرد، ئەوا رەنگە پەرلەمان لەماوەی کەمتر لە مانگێکدا پرۆژە یاسای بودجە پەسندبکات، چونکە بودجەکە تەقەشوفی دەبێت، پرۆژەی وەبەرهێنانی ئەوتۆی تێدا نابێت، رەنگە ناکۆکی لەسەر دوو خاڵ دروستبێت، کە پشکی هەرێمی کوردستان و بەشی پارێزگاکان لە بودجەدا دەبن.  ئێوارەی رۆژی سێشەممە، حەسەن نازم، گوتەبێژی ئەنجوومەنی وەزیرانی عێراق لەکۆنگرەیەکی رۆژنامەوانیدا رایگەیاند، رۆژی شەممە ئەنجوومەنی وەزیران کۆدەبێتەوە و پرسی بودجە تاوتوێ دەکات.