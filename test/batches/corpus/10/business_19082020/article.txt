ویلایەتە یەکگرتووەکانی ئەمریکا بە دەست شەپۆلی دووەمی ڤایرۆسی کۆرۆناوە دەناڵێنێت و ئەوەش بووەتە هۆکار کە خواست بۆ بەکارهێنانی نەوتی خاو بەپێی چاوەڕوانییەکان بەرزنەبێتەوە.  سەرەرای ئەوەش نرخی نەوتی برێنت هێشتا لە سەرووی ٤٥ دۆلار بۆ هەر بەرمیلێک مامەڵەی پێوەدەکرێت.  ئەمڕۆ چوارشەممە کۆمیتەی چاودێری هاوبەشی ئەندامانی رێکخراوی ئۆپێک و دەرەوەی ئۆپێک کە بە ئۆپێک پڵەس ناسراوە کۆدەبنەوە و چاودێریی رەوشی بازاڕی نەوت دەکەن.  بەپێی رێکخراوی ئۆپێک لە مانگی حەوتدا ئاستی پابەندبوونی وڵاتانی بەرهەمهێنەری نەوت بە رێککەوتنی ئۆپێک پلەس لە نێوان ٩٥ % تاوەکو ٩٧ % بووە. هەروەها عێراق لە مانگی حەوتدا رۆژانە ٢٠٠ هەزار بەرمیل نەوتی کەمتری بەرهەمهێناوە.  بەرەبەیانی ئەمڕۆ چوارشەممە بەرمیلێک نەوتی برێنت ٣٨ سەنت دابەزی و بە ٤٥ دۆلار و ٨ سەنت مامەڵەی پێوەکرا. نەوتی سووکی تەکساسیش ٢٥ سەنت دابەزی و بە ٤٢ دۆلارو ٦٤ سەنت مامەڵەی پێوەکرا.  وڵاتانی ئۆپێک و هاوپەیمانەکانی بە سەرکردایەتی سعودیە و رووسیا لە مانگی نیسان رێککەوتن بۆ هاوسەنگکردنەوەی بازاڕی نەوت ئاستی بەرهەمهێنان بە تێکڕا رۆژانە بەبڕی ٩.٧ ملیۆن بەرمیل نەوت کەمبکەنەوە. بڕیارەکە لە سەرەتای مانگی نیسان چووە بواری جێبەجێکردنەوە و تاوەکو کۆتایی مانگی تەممووز کاری پێکرا.   لە کۆبوونەوەی کۆمیتەی چاودێری وەزیرانی ئۆپێک پڵەس کە مانگی رابردوو لە رێگەی ڤیدیۆ کۆنفرانس بەڕێوەچوو، بڕیاردرا لە مانگی ئابەوە تاوەکو کۆتایی مانگی کانوونی یەکەمی ئەمساڵ بڕی کەمکردنەوەی بەرهەمهێنانی نەوت لە ٩.٧ ملیۆن بەرمیلی رۆژانە دابەزێنن بۆ ٧.٧ ملیۆن بەرمیل.