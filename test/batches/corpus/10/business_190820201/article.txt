دەیڤد بێرنارد، وەزیری ناوخۆی ئەمریکا رایگەیاند، تا کۆتایی ئەمساڵ گرێبەستی دۆزینەوە و بەرهەمهێنانی نەوت لەگەڵ کۆمپانیاکان واژۆدەکەن و لە ماوەی چەند مانگێکدا دەستدەکەن بە فرۆشتنی نەوت و گاز.  ئەو ناوچەیەی ئەمریکا کە چاوەڕواندەکرێت نەوت و گازی لێبەرهەمبهێنرێت دەکەوێت ویلایەتی ئالاسکا و رووبەرەکەی ٧.٧ ملیۆن هێکتارە و ناوچەیەکی دەوڵەمەندە بە ئاژەڵە کێویی و دەگمەنەکان.   بڕیارەکەی ئیدارەی واشنتن، ناڕەزایەتیی ژینگەپارێزان و دیموکراتەکانی کۆنگرێسی بەدواداهاتووە. دیموکراتەکان و ژینگەوانن دەیانەوێت پرۆسەی هەڵکۆڵینی بیری نەوت و گاز لەوێ ئەنجامنەدرێت و دەڵێن ئەو ناوچەیە بووەتە ماڵی ملیۆنان ئاژەڵی کێوی لەنێویاندا ورچی جەمسەری و سیخووڕ کە ژمارەیان لە جیهاندا کەمە، هاوکات ناوچەیەکە خاوەنی ژینگە و ئاو و هەوایەکی پاکە.  لە ساڵی ٢٠١٧، کۆمارییەکانی ئەنجوومەنی نوێنەران پرۆژەبڕیاریکیان پەسندکرد کە رێگە بە کرانەوەی هەرێمەکە دەدات بۆ بەدواگەڕان و بەرهەمهێنانی نەوت و گاز. وەزیری ناوخۆی ئەمریکاش رایگەیاند وەزارەتەکەی بڕیاری کۆنگرێس بە ناچاری جێبەجێدەکات.   دەیڤد بێرنارد، بە ئۆنڵاین بە رۆژنامەڤانانی گوت؛ ئەگەر نەوت لەو ناوچەیە بدۆزرێتەوە، دەست بە بەرهەمهێنانی نەوت دەکەن و بۆ ماوەی ٥٠ ساڵ نەوتی یەدەگی ناوچەکە دەفرۆشن.   پارێزگاری ئالاسکا و بەشێک لە کۆمارییەکانی گۆنگرێس ستایشی بڕیارەکە دەکەن و دەڵێن؛ پرۆسەکە هەلیکار دەڕەخسێنێت و ئابووری ویلایەتی ئالاسکا دەبووژێنێتەوە.