رۆژی سێشەممەی رابردوو، سعودیە و هاوپەیمانەکانی کۆتاییان بەو ناکۆکیانە هێنا کە لە سێ ساڵی رابردوو لەگەڵ قەتەر هەیانبوو. ئەو وڵاتانە دەوحەیان بە پاڵپشتیکردن لە تیرۆر تۆمەتباردەکرد، حکومەتی دەوحەش ئەو تۆمەتانەی رەتکردووەتەوە.   ستاندارد چارتەر کە پێشتر رایگەیاندبوو ئابووریی قەتەر لە ساڵی ٢٠٢١ بە رێژەی ٢.١ % گەشە دەکات، پێشبینییەکانی بۆ گەشەی ئابووری ئەو وڵاتە بەرزکردەوە. ئەو بانکە رایگەیاند "دەبینین بەربەست و رێگری لەسەر کەرتی  بازرگانی و گەشتیاری قەتەر هەڵدەگرێن ئەوەش دەبێتەهۆی باشبوونەوەی بازرگانی، گەشتیاری و لۆجیستیکی قەتەر".   ستاندارد چارتەر راشیگەیاند هەڵگرتنی بەربەستە بازرگانییەکان لەسەر قەتەر لە لایەن ئیمارات یارمەتی زیاتری گەڕانەوەی رەوشی بازرگانی لە قەتەر دەدات چونکە ئاساییکردنەوەی پەیوەندییەکان وا دەکات قەتەر کەمتر بەندەری عومان بۆ گواستنەوەی کاڵا و ترانزێت بەکاربهێنێت.   بەگوێرەی ستاندارد چارتەر یەکێکی دیکە لە سوودەکانی ئاساییکردنەوەی پەیوەندییەکان لەگەڵ قەتەر و لابردنی گەمارۆکان سوودوەرگرتنییەتی لە دراوەکەی لە ناوچەکە و زیادکردنی داهاتی وڵاتەکەی.  قەتەر لە ساڵی ٢٠١٧ لە لایەن چەند وڵاتیکی کەنداو گەمارۆی ئابووری و دیبلۆماتی خرایەسەر کە لە لایەن سعودیەوە پێشەنگایەتی دەکرا. وڵاتانی سعودیە، ئیمارات، بەحرەین و میسر پەیوەندییەکانیان لەگەڵ دەوحە پچڕاند بەتۆمەتی پەیوەندی ئەو وڵاتە لەگەڵ گرووپە تووندئاژۆکان و ئێران، بەڵام دەوحە هەموو ئەو تۆمەتانەی رەتکردەوە. لە بەرامبەر گەمارۆکانی وڵاتانی کەنداو، حکومەتی قەتەر پەیوەندییە بازرگانییەکانی لەگەڵ وڵاتانی دەرەوەی کەنداو بەهێزتر کرد و گاز و نەوتی زیاتری هەناردەی بازاڕەکانی جیهان کرد.   هەفتەی رابردوو محەممەد بن تەمیم ئالسانی، میری قەتەر بەشداری لە لوتکەی ئەنجوومەنی هاریکاری کەنداو کرد، کە لە شاری عولای سعودیە بەڕێوەچوو.