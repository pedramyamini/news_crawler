ئەو پەرتووکە لە چوارچێوەی پرۆژەی بەبەڵگەکردنی تاوانەکانی داعش بە سپۆنسەری نووسینگەی تایبەتی نێچیرڤان بارزانی، سەرۆکی هەرێمی کوردستان چاپ کراوە.   ناوەڕۆکی کتێبەکە گفتوگۆیە لەگەڵ رزگاربووانی ژێر دەسەڵاتی داعش و ژیانیان کە پیاو و منداڵیشیان تێدایە، بەڵام زۆربەیان ئافرەتن.  نووسەری کتێبەکە "بەهرە حەمەڕەش"ـە کە چالاکڤانێکی بواری تووندوتیژی دژی ئافرەتانە، لە چەندین گۆڤار و رۆژنامەدا گۆشە و ستوونی هەبووە و لە چەندین لێکۆڵینەوە و بەدواداچوونی تایبەت بە گێچەڵی سێکسیدا کاری کردووە.  نووسەر لە کتێبەکەیدا دەڵێت: "کتێبەکە گفتوگۆی من و رزگاربووانی دەستی رێکخراوی تیرۆرستیی داعشە، وەکو بەڵگەیەک بۆ ئەو تاوانانەی کە دەرهەق بە کوردانی ئێزدی کراون و تاوەکو ئێستاش لە مەینەتیدا دەژین. "  هەروەها ئاماژە بەوەیش دەدات کە "پێشتریش کورد جینۆساید و کۆمەڵکوژ کراوە، بەڵام وەکو پێویست بەڵگەکان بە دۆکیومێنت نەکراون. ئەو بەڵگانەیش کە ماونەتەوە یان بە کامێرا و نووسینی داگیرکاران بوون یان رۆژنامەڤانانی بیانی. هیوادارم ئەم جارە بتوانین کار بۆ بە جینۆسایدناساندنی ئەو تاوانانە بکەین کە دەرهەق بە کوردانی ئێزدی کران. "