بەرەبەیانی ئەمڕۆ چوارشەممە نرخی یەک ئۆنسە زێر نزیکەی ١٥ دۆلار بەرزبووەوە گەیشتە ٢٠٣٥ دۆلار.  کایل رۆدا، شرۆڤەکاری بازاڕە داراییەکان سەر بە کۆمپانیای "ئای جی مارکێت" لەو بارەیەوە ئاماژەی بە چەندین هۆکارکرد کە لە پشت بەرزبوونەوەی نرخی زێرن.  بەپێی گوتەکانی رۆدا، نادڵنیایی لە گەشەی ئابووریی جیهان و هەروەها کورتهێنانی زۆری بودجەی ئەمساڵی ئەمریکا و دابەزینی بەهای دۆلار، هۆکاری سەرەکین بۆ بەرزبوونەوەی نرخی زێر لە بازاڕەکاندا.  ڤایرۆسی کۆرۆنا زیانی گەورەی لە ئابووریی جیهان داوە و تائێستا زیاتر لە ١٨ ملیۆن و ٤٠٠ هەزار کەسی تووشکردووە. لە ئەمریکا ژمارەی قوربانیان بە ڤایرۆسی کۆرۆنا تادێت زیاتر دەبێت و ئاسۆی گەشەی ئابووریی ئەمریکا و وڵاتانی دیکەی ناروون کردووە.   نیگەرانی وەبەرهێنەران لە رەوشی ئێستای ئابووریی جیهان و ناکۆکییە جیۆسییاسییەکان بوونەتە هۆکار بۆ ئەوەی بازرگانان روو لە کڕینی زێر بکەن، کە بە سامانێکی سەلامەت هەژماردەکرێت.