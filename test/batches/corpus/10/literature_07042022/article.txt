مەنسور موحیبی، بەرپرسی کاروباری کولتووری لە بەڕێوەبەرایەتی گشتیی کولتووری پارێزگای ئیلام رایگەیاند، لە ساڵی رابردووی هەتاویدا ٢٨١ ناونیشان کتێب بە ٢٩٠ هەزار دانە لەو پارێزگایە چاپ و بڵاوکراونەتەوە.   بە گوتەی مەنسور موحیبی لەو کتێبانەی ساڵی رابردوو بڵاوکراونەتەوە، ٣٢ یان بە زمانی کوردین و هەموویان لە بواری ئەدەب و کتێبی شیعر و چیرۆکن.  بەپێی ئاماری بەڕێوەبەرایەتی کولتووری ئیلام، لەو پارێزگایە ٣٦ دەزگای چاپ و بڵاوکردنەوە و ٤٨٠ نووسەر چالاکییان هەیە.  مەنسور موحیبی دەڵێت، زۆربوونی ژمارەی کتێبە چاپکراوەکان نیشانەی زیاتربوونی چالاکیی نووسەر و دەزگاکانی چاپ و بڵاوکردنەوەیە و پەرەپێدانی ئەو بەشە پێویستیی بە پشتگیری بەرپرس و دامودەزگا پەیوەندیدارەکان هەیە.