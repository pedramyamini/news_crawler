حەمید حوسێنی گوتەبێژی هەناردەکارانی بەرهەمەکانی نەوت و گازی ئێران رایگەیاند: "هەرێمی کوردستان گەورەترین کڕیاری ئێمەیە و بەگشتی لە ١٠ ساڵی رابردوودا تاوەکوو ئێستا هەناردەمان بۆ حکومەتی ناوەندیی عێراق نەبووە و زۆرترین ئاڵوگۆڕی بازرگانیمان لەگەڵ هەرێمی کوردستاندا بووە".  حەمید حوسێنی هۆکاری ئەمەی بۆ ئەوە گەڕاندووەتەوە کە "هەرێمی کوردستان یاسا و رێوشوێنی تایبەت بە خۆی هەیە و لە پەیوەندیی لەگەڵ گەمارۆکان هەندێک دەسەڵاتی هەیە و بەپێی ئەو دەسەڵاتانەی دەجوڵێتەوە".  بەگوتەی حوسێنی، حکومەتی عێراق پێویستیی بەنزینی خۆی لەهیندستان و وڵاتانی ئەوروپاوە دابیندەکات.  گوتەبێژی یەکێتیی هەناردەکارانی بەرهەمەکانی نەوت و گازی ئێران دەڵێت: "هەرێمی کوردستان هاوردەی هیچ شتێک قەدەخە ناکات، بەڵکوو سیاسەتە بازرگانییەکانی خۆی بە دانانی باج رێکدەخات و ئەگەر بیەوێ کاڵایەک هاوردە نەکات باجی سەر ئەو کاڵایە بەرز دەکاتەوە، بەڵام بە پێچەوانەوە حکومەتی ناوەندیی هاوردەی قەدەخەی دەکات".  بەپێی راپۆرتی یەکێتیی هەناردەکارانی بەرهەمەکانی نەوت و گازی ئێران، لە ٦ مانگی رابردوودا ئێران بڕی ٢ ملیار و ٩٠٧ ملیۆن دۆلار هەناردەی بۆ عێراق هەبوو.  بەگوتەی حەمید حوسێنی، سەرەکیترین ئەو کاڵا و کەلوپەلەی ئێران هەناردەی هەرێمی کوردستانی دەکات، بریتین لە بەنزین و دواتریش گاز، کارەبا، کەلوپەلی بیناسازی، ماددەی خۆراکی، ماددەی کیمیایی، پترۆکیمیایی و کەلوپەلی پیشەسازی.