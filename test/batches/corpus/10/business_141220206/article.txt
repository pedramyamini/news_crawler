سەعید یاسین مووسا، چالاکڤانانی بواری بەرەنگاربوونەوەی گەندەڵی پێیوایە، هاتنە سەر هێڵی دادگا لەبارەی فرۆشتنی دراوەوە هەنگاوێکی گەورە و گرنگ و جیددییە، ئەوەش وەڵامدانەوەی داواکارییەکانە لەبارەی هەڵگرتنی ناوی عێراقەوە لەنێو لیستی رەشی یەکێتیی ئەوروپا.  سەعید یاسین کە پێشتر ئەندامی ئەنجوومەنی بەرەنگاربوونەوەی گەندەڵی بووە دەڵێت، ئەو هەنگاوە گرنگە و کاریگەریی لەسەر پرۆسەی کاری بانکەکان دەبێت و دەبێتە بەرپەرچدانەوەی تاوانەکانی سپیکردنەوەی پارە و بە قاچاخبردن و پارەدارکردنی تیرۆر.  بە گوتەی ئەو ئەندامەی پێشووی ئەنجوومەنی بەرەنگاربوونەوەی گەندەڵی، لێکۆڵینەوە و وردبینی لە زانینی جووڵەی سەرمایە لە بانکەکانەوە و وردبینیکردن لە حەواڵە داراییەکانی بانکی ناوەندی دەکرێت.  لای خۆیەوە زورغام محەممەد عەلی، شارەزای ئابووری ئاماژە بەوە دەدات کە هاتنە سەر هێل و دەستوەردانی دادگە دەبێتە هۆی راگرتنی ئەو لەبەررۆیشتنەی دراوی بیانی و پارێزگاریکردن لێی، ئەوەش لە رێگەی پشکنینی بەڵگەنامەکان و هاوتاکردنیان لەگەڵ کاڵای ناوخۆیی لەگەڵ وردبینیکردن لە پرۆسەی هاوردەکردنی راستەقینە لە پرۆسەی قاچاخچییەتی دراو، ئەمەش لە رێگەی خەمڵاندنی بەهای راستەقینەی کاڵاکان و تووندوتۆڵکردنی سنوورەکانەوە.   هەروەها زورغام محەممەد عەلی دەشڵێت لە ساڵی ٢٠٠٤ ەوە عێراق لە فرۆشتنی دراو لەلایەن بانکی ناوەندییەوە بە کۆمپانیا داراییە سنووردارەکان نزیکەی ٥٠٠ ملیار دۆلار زیانی پێگەیشتووە، ئەگەر هاتوو فرۆشی رۆژانەی دۆلار ٢٠٠ ملیۆن دۆلار بێت، ئەوا ٨٠ % ی زیانە.  لای خۆیەوە ئەحمەد سەفار، بڕیاردەری لیژنەی دارایی پەرلەمانی عێراق رایگەیاند، پێویستە چاوخشاندنەوە بە بابەتی فرۆشتنی دراو بکرێت کە بووەتە ئاستەنگێکی گەورە لەبەردەم ئازادبوونی ئابووریی عێراق و رووبەڕووبوونەوەی پارەی قاچاخ.  هەروەها سەفار دەشڵێت، عێراق رۆژانە بڕێکی زۆر دۆلار دەفرۆشێت کە لە سەرووی پێویستیی ئابوورییەکەیەتی کە ٤٠ % یاخود ٥٠ % بۆ نێوخۆ تێناپەڕنێت و ئەوەی دیکەیان بۆ وڵاتی دیکە دەڕوات.