مەسروور بارزانی، سەرۆکی حکومەتی هەرێمی کوردستان لەڕێگەی ڤیدیۆکۆنفرانسەوە، سەرپەرشتی کۆبوونەوەیەکی تایبەت بە گفتوگۆکردنی دەرئەنجامی کاری لیژنەکانی تایبەت بە رێکخستنەوەی بواری گومرگ و لێخۆشبوونی گومرگ و دەروازە سنوورییەکان کرد.  لە کۆبونەوەکەدا جەختکرایەوە لە پشتیوانی حکومەتی هەرێمی کوردستان بۆ کەرتی تایبەت و پاراستنی بەرهەمی خۆماڵی و برەودان بە هاوبەشی پێکردنی کەرتی تایبەت لە بووژاندنەوەی ئابووریی هەرێمی کوردستان و دەستخستنی هەلی کار بۆ هاووڵاتییان.  هەروەها بڕیاردرا کە گشت دەروازە سنووریی و خاڵە گومرگییەکان بەپێی یاسا کارپێکراوەکان و ستانداردە نێودەوڵەتییەکان رێکبخرێنەوە و هەموو ئەو لێخۆشبوونە گومرگییانەش کە لە دەرەوەی یاساکان دراون هەڵبوەشێنەوە.  سەبارەت بە گرێبەستی ئەو خزمەتگوزارییانەی لە دەروازە سنوورییەکانيش لەلایەن کەرتی تایبەتەوە بەڕێوە دەبرێن، لە کۆبوونەوەکە جەختکرایەوە کە، پێویستە لە نزیکترین دەرفەتدا، ئەنجامی کۆتایی وردبینی و پێداچوونەوە بە سەرجەمیان تەواو بکرێت و لە بەر رۆشنایی بەرژەوەندی گشتی و بە رەچاوکردنی یاسا و رێنماییەکان، بڕیاریان لە بارەوە بدرێت.    لە کۆبوونەکەدا هەروەها گفتوگۆ کرا دەربارەی ئەنجامی کاری لیژنەکانی تایبەت بە بواری رێکخستنەوەی بواری گومرگ و دەروازە سنوورییەکان و پێداچوونەوە بە لێخۆشبوونە گومرگییەکان وەک بەشێک لە پرۆسەی چاکسازیکردن لە داهاتە گشتییەکان.    لە دەستپێکی کۆبوونەوەکەدا، وەزیرانی ناوخۆ و دارایی و ئابووری وەک سەرپەرشتیارانی لیژنەکان راپۆرتەکانی خۆیان پێشکەشکرد کە تێیدا ئاماژەیان دا بەو پرۆسە پێداچوونەوە و وردبینییەی بە سەرجەم یاسا و رێنمایی و گرێبەستەکان ئەنجامیان دابوو دوای سەردانی مەیدانییان، سەرەڕای خستنەڕووی کێشە و گرفتەکان، پێشنیازەکانی خۆشیان خستەڕوو.    سەرۆکی حکومەتی هەرێمی کوردستان ئاماژەی بە گرنگی هەردوو بابەتەکە دا و ئەوەی دووپاتکردەوە کە چاکسازیکردن و رێکخستنەوەی داهاتە گشتییەکان، ئەرکی لە پێشینەی ئەم کابینەیەیە و بابەتەکانی پەیوەست بە گومرگەکان و رێکخستنەوەی دەروازە سنوورییەکانیشی بە بەشی گرنگی ئەم چاکسازییە لە داهاتی گشتی زانی.