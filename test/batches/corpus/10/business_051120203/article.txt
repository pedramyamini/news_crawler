عومەر مورادی، شارەزای ئابووری و بەرپرسی دیسکی ئابووری تۆڕی میدیایی رووداو، لەبارەی سیاسەتی ئابووری ترەمپ و بایدن لە کەمکردنەوەو بەرزکردنەوەی رێژەی باج و کاریگەرییەکانی لەسەر داهاتی ئەمریکا، دەڵێ، کۆمپانیاکان و بازاڕەکانی ئەمریکا لە هاتنەسەر کاری جۆ بایدن دەترسن، چونکە جۆ بایدن لە بانگەشەی هەڵبژاردندا ئەوەی راگەیاند کە رێژەی باج بەرزدەکاتەوە.   ئەو شارەزا ئابوورییە دەڵێ، لە چوار ساڵی سەرۆکایەتیی دۆناڵد ترەمپ، بازاڕەکانی ئەمریکا بەتایبەتیی پێش کۆرۆنا بەرزبوونەوە، بەهۆی ئەوەی رێژەی ٣٠ % باجی لەسەر کۆمپانیاکان لادا و ئەمانە هەمووی بوونە قازانج.  لە ساڵی ٢٠١٩ زیاتر لە ٣.٥ ترلیۆن دۆلار داهاتی حکومەتی ئەمریکا بووە، سەرووی ٩٠ % ی ئەو داهاتە لەسەر باج بووە، ٥٠ % ی داهاتەکە لە رێگەی باجی سەر داهاتی تاکە کەسەکان بەدەستهێندراوە، نزیکەی ٣٥ % ی باجی مووچەی فەرمانبەران بووە و، ٧ % یش لەسەر باجی کۆمپانیاکان دابینکراوە.  جۆ بایدن پێشتر گوتوویەتی من کە هاتمە سەر کار باجی کۆمپانیان بەرزدەکەمەوە بۆ نزیکەی ٣٠ %، کە ئێستا داهاتی سەر کۆمپانیاکان نزیکەی ٢٠ % ـە.  بۆ ئەو خەڵکە دەوڵەمەندانەشی کە ساڵانە داهاتەکەیان ١ ملیۆن دۆلارە، کە ئێستا لە سەردەمی دۆناڵد ترەمپ ٢٠ % باجیان لێوەردەگیرێت، بەڵام جۆ بایدن دەڵێ ئەو باجە بۆ سەرووی ٣٩ % بەرز دەکەمەوە.  بەرپرسی دیسکی ئابووری تۆڕی میدیایی رووداو پێیوایە سیاسەتی ئابووری ترەمپ زۆر سەرکەوتووبوو، پێش کۆرۆنا رێژەی بێکاری لە ئەمریکا گەیشتە ٣.٥ %، کە ئەمە لە ٥٠ ساڵی رابردووی ئەمریکادا پێشینەی نەبووە، هەلی کاری بۆ خەڵکێکی زۆر رەخساندووە، ١٨٠ ملیۆن کەس لە ئەمریکا کاردەکەن، هەرچەندە هەندێک تێبینی هەیە لەسەر سیاسەتی ئابووریی دۆناڵد ترەمپ، کە بەهۆی کەمکردنەوەی باج کورتهێنان و هاوکات قەرزیش زیادیکردووە.  مورادی پێشیوایە، هەر کاتێک کۆمارییەکان لە دەسەڵات بوونە، ئابووری ئەمریکا بەرەو پێش چووە، بەڵام لەسەردەمی دیموکراتەکان ئەمە پێچەوانە بووە. "سەردەمی سەرۆکایەتیی دۆناڵد ترەمپ بۆ ئابووری نێوخۆی ئەمریکا زۆر باش بووە، بەڵام بۆ ئابووری وڵاتە تازە گەشەکردووەکان باش نەبووە، بۆ نموونە لە ٤ ساڵی سەرۆکایەتی دۆناڵد ترەمپدا ئابووری تورکیا پاشەکشەی کرد، بەهای لیرەی تورکیا لە سەردەمی دۆناڵد ترەمپدا ٤٠ % دابەزی، بۆرسەی ئیستەنبووڵ لە ماوەی ئەو چوار ساڵەدا بە رێژەی ١٢ % دابەزی".  جۆ بایدن بەربژێری دیموکراتەکان تاوەکو ئێستا زۆرینەی دەنگەکانی بەدەستهێناوە و بەتەنیا ٦ کورسی ماوە بۆ ئەوەی دەنگی پێویست بۆ بوونە سەرۆکی ئەمریکا بەدەستبهێنێت کە ٢٧٠ کورسییە.  هەرچەندە هێشتا ئەنجامی دەنگەکان یەکلایی نەبوونەتەوە بەڵام دۆناڵد ترەمپ ٢١٤ کورسی ئەنجوومەنی هەڵبژاردن و جۆ بایدن، ٢٦٤ کورسیی ئەنجوومەنی هەڵبژاردنیان یەکلایی کردووەتەوە و ئەگەری گۆڕانکاریی لەو ژمارانەدا هەیە.