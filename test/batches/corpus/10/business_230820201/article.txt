پێشبینیدەکرێت ئەو دوو باهۆزە ناوەڕاستی ئەم هەفتەیە بگەنە کەناراوەکان و زیانێکی گەورە لەو ناوچەیە بدەن کە زۆربەی پیشەسازیی نەوتی ئەمریکای لێیە.  کۆمپانیای دۆچ شێل بیرە نەوتییەکانی ناو کەنداوی مەکسیکی داخستووە و کۆمپانیای نەوتیی مۆرفییش کرێکارانی کەمکردووەتەوە و پلانی کەمکردنەوەی ئاستی بەرهەمهێنانیشی هەیە.  کۆمپانیای بی پی بەریتانیا و شێڤرۆنی ئەمریکییش لە رۆژی هەینیی رابردووەوە لە کێڵگە نەوتییەکانیاندا دەستیان بە کەمکردنەوەی ئاستی بەرهەمهێنان کردووە.  تاوەکو ئێستا کۆمپانیا نەوتییەکان رۆژانە ٢٤٠ هەزار بەرمیل نەوت و ١١٩ ملیۆن پێ سێجا گازی سرووشتییان لە قەبارەی بەرهەمهێنانی نەوتی خۆیان کەمکردووەتەوە.      خێرایی باهۆزی مارکۆ رۆژی شەممە ١٠٠ کیلۆمتەر لە کاژێرێکدا بووە و پێشبینی دەکرێت ئەگەر رۆژی دووشەممە بگاتە ناوچەی لویزیانا ئاستی مەترسیی ئەو باهۆزە بۆ پلەی یەک بەرزبێتەوە و ببێتە هۆکاری رووچوونی زەوی.     مات رۆجەرز، سەرۆکی کۆمپانیای راوێژکاری "وێزێر گرووپ" کە راوێژ دەداتە کۆمپانیا نەوتییەکان و کۆمپانیاکانی بواری کشتووکاڵ، لەو بارەیەوە دەڵێت، هێشتا پلەی مەترسیی ئەو باهۆزانە سێیە و بەو هۆیەشەوە چاوەڕوانی زیانی گەورە ناکەن.     رۆجێرز دەڵێت، پێشبینی دەکەن تەنیا بە رێژەی ١٠ % ئەو باهۆزانە زیان لە ناوچەکە بدەن.     ئەو شارەزایە باس لەوە دەکات، هیچ یەک لەو باهۆزانە وەک باهۆزی هارڤی نابن کە سێ ساڵ لەمەوبەر زیانێکی گەورەی لە ناوچەکانی کەناری کەنداوی مەکسیک دا.     کێڵگە نەوتییەکانی ناو کەنداوی مەکسیک ١٧ % ی کۆی بەرهەمهێنانی نەوتی ئەمریکا و ٥ % ی کۆی بەرهەمهێنانی گازی سرووشتیی ئەمریکا بەرهەم دەهێنن. هەروەها ئەو ناوچەیە لە کەنارەکانی تێکساسەوە تاوەکو میسیسیپی ٤٥ % ـی پاڵاوگەکانی ئەمریکای لە خۆ گرتووە.     بەندەری نەوتی لویزیانا کە بەندەرێکی گەورەیە بۆ هاوردەکردن و هەناردەکردنی نەوت هەر لە ئێستاوە رێوشوێنەکانی پەیوەست بە کۆنترۆڵکردنی زیانەکانی کەشوهەوای گرتووەتەبەر.