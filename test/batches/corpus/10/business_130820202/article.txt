ئێستا ئۆنسەیەک زێڕ لەسەرووی ١٩٠٠ دۆلار مامەڵەی پێوەدەکرێت، بەلای شرۆڤەکارانی بازاڕ دابەزینی ئەم جارەی زێڕ پەیوەست بووە بە چەند هۆکارێک لەوانە شکستی کۆماری و دیموکراتەکان لە رێککەوتن لەسەر پاکێجی هاندانی ئابووری یەک تریلیۆن دۆلار کە کارگەری لەسەر ئابووری ئەمریکا دەبێت، هەروەها راگەیاندنی دۆزینەوەی ڤاکسینی دژی ڤایرۆسی کۆرۆنا لەلایەن رووسیا بەو پێیەی گەشبینی دروستبووە لەسەر بووژانەوەی ئابووریی جیهان و کەمبوونەوەی زیانە ئابوورییەکانی بڵاوبوونەوەی ڤایرۆسی کۆرۆنا، یەکێکی دیکە لە هۆکارەکانی بەردەوامی دابەزینی نرخی زێڕ بۆ ئەوە دەگەڕێتەوە کە ئەو سندووقە گەورانەی کە لە ئاستی جیهاندا مامەڵە بە زێڕەوە دەکەن کەمتر زێڕیان کڕیوە و خواستیان لەسەر ئەو کاڵا ستراتژییە دابەزاندووە.  ئیدوارد مۆیا، شرۆڤەکاری پێشکەوتووی بازاڕی دارایی ئۆندا رایگەیاند "نرخی زێڕ تاوەکو کۆتایی ئەم وەرزە لە بەرزبوونەوە بەردەوامدەبێت بەهۆی ئەوەی قەواڵەکانی زێڕ بە بەرزی دەمێننەوە".   نرخی زێڕ بەتایبەتی لەو کاتانەی کە ئابووریی جیهان بەرەو ناسەقامگیری دەڕوات بەرزدەبێتەوە. ئەمریکا وەک گەورەترین ئابووری جیهان کاریگەری تەواوی لەسەر بازاڕە داراییەکان و دیاریکردنی نرخی زێڕ هەیە.   سێ ئەندامی بانکی فیدڕاڵی ئەمریکا رایانگەیاند، ئابووریی ئەمریکا تا ئەو کاتەی ڤایرۆسی کۆرۆنا کۆنترۆڵدەکرێت بەهێواشی دەبووژێتەوە بۆیە دەبێت خەڵکی ئەمریکا بەلایەنی کەمەوە تا چەند مانگی داهاتوو ژیانی خۆیان لەگەڵ پەتای کۆرۆنا بگوونجێنن.   ستیڤن منووچن، وەزیری گەنجینەی ئەمریکاش ئاماژەی بەوە داوە، پێناچێت کۆشکی سپی و دیموکراتەکانی کۆنگرێس بتوانن لەسەر پاکێجی هاندانی ئابووری رێکبکەون.  گاری وانگەر، خاوەنی پێگەی گۆڵد فۆکاست رایگەیاند  "ئەو بەرزبوونەوەی نرخی زێڕ کە بینیمان بەهۆی کاریگەری ئەو بارودۆخە ئابوورییە و سیاسەتی بانکی فیدڕاڵی ئەمریکایە، بەڵام دابەزینی ئەم هەفتەیەی نرخ زێڕ پەیوەندی بە سیاسەتی وەبەرهێنەرانی زێڕ هەبوو نەوەک گۆڕانکارییەکی بنچینەیی لە ئابووری".   شرۆڤەکارانی بازاڕ بە دووری دەزانن تا ئەو کاتەی رەوشی ئابووری جیهان بەرەو باشبوونەوە دەچێت نرخی زێڕ دابەزینی زۆر گەورە تۆماربکات، بەتایبەت کە شەڕی ساردی نێوان هەردوو گەورەترین ئابووریی جیهان، ئەمریکا و چین تاوەکو دێت گەرمتر دەبێت و ناکۆکییەکانیان بەرەو هەڵکشان دەچن. هەرچەندە بەشێک لە شرۆڤەکان پێیانوایە، سەرکەوتنی جۆ بایدن لە هەڵبژاردنەکانی سەرۆکایەتیی ئەمریکا ناکۆکییەکانی وڵاتەکەی لەگەڵ چین بەرەو ئاقارێکی دیکەی جیا لە سیاسەتی ترەمپ دەبات، بەڵام گەرەنتی ئەوە نییە کە بایدن ببێتە سەرۆکی داهاتووی ئەمریکا.   نرخی زێڕ لە بازاڕەکانی هەرێمی کوردستان   یەک ئۆنسە زێڕ ٣١.١ غرام بە ١٩٣٠ دۆلارە  یەک مسقاڵ زێڕی عەیارە ٢٤ بە ٣٨٣ هەزار دینارە  یەک مسقاڵ زێڕی عەیارە ٢٢ بە ٣٥٠ هەزار دینارە   یەک مسقاڵ زێڕی عەیارە ٢١ بە ٣٣٥ هەزار دینارە  یەک مسقاڵ زێڕی عەیارە ١٨ بە ٢٨٧ هەزار دینارە