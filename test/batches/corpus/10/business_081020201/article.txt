به‌پێی ئاماره‌كه، له نۆ مانگی ٢٠٢٠ دا توركیا به بەهای ١٠ ملیار و ٨٠٢ ملیۆن دۆلار كاڵای هه‌نارده‌ی شه‌ش وڵاتی دراوسێی خۆی كردووه و ئاستی هه‌نارده لە هەمان ماوەی ساڵی رابردوودا ١٢ ملیار و ٤٤١ ملیۆن دۆلار بووه، كه ملیارێك و ٦٠٠ ملیۆن دۆلار پاشه‌كشه‌ی کردووە.   هه‌ر به‌گوێره‌ی ئاماره‌كه، عێراق له ریزبه‌ندی یه‌كه‌می وڵاته دراوسێیه‌كانی توركیا دێت كه زۆرترین كاڵای توركی بۆ هه‌نارده‌كراوه. ته‌نیا له نۆ مانگی ئه‌مساڵدا بایی ٥ ملیار و ١٥ ملیۆن و ٩٦٧ هه‌زار دۆلار كالای توركی بۆ هه‌نارده‌كراوه. بوڵگاریا بایی ١ ملیار و ٧٣٨ ملیۆن و ٦٤٣ هه‌زار دۆلار كاڵای توركی بۆ هه‌نارده كراوه. یۆنان له ریزبه‌ندی سێیه‌م دێت، كه بایی ١ ملیار و ٢٤١ ملیۆن و ٧٨٨ هه‌زار دۆلار كاڵای توركی بۆ هه‌نارده‌كراوه. سووریاش له كۆتایی ریزبه‌نده‌كه‌دایه کە بایی ٦٧٠ ملیۆن و ٩٨٥ هه‌زار دۆلار كاڵای توركی هاورده كردووه.    وه‌زاره‌تی بازرگانیی توركیا راشیگه‌یاند، هه‌نارده‌ی كاڵای توركیا بۆ هه‌موو جیهان له نۆ مانگی ئه‌مساڵه‌دا گه‌یشتووه‌ته ١١٨ ملیار و ٣٥٥ ملیۆن دۆلار.