کۆمپانیای ماس گەورەترین کۆمپانیای بەرهەمهێنانی چیمەنتۆیە لە هەرێمی کوردستان، ساڵانە توانای بەرهەمهێنانی شەش ملیۆن تۆن لەو ماددەیەی هەیە، بەڵام لە ماوەی شەش مانگی رابردوودا ئاستی بەرهەمهێنانی ٤٠ % دابەزیوە.  ئاراس عەبدوڵڵا، بەڕێوەبەری کارگێڕیی کۆمپانیای ماس بۆ بەرهەمهێنانی چیمەنتۆ بە تۆڕی میدیایی رووداوی گوت، "لە ماوەی شەش مانگی رابردوودا کۆرۆنا و کەرەنتینە کاریگەریی زۆریان لەسەرمان هەبووە و ماوەی ٣٥ رۆژی تەواو کارمان وەستاند. ئەوەش زیانێکی زۆری لێداین. هەروەها کرێکارەکانیشمان بۆ خۆپارێزی لە کۆرۆنا ناردبوونەوە ماڵەوە، بەڵام ئێستا کارمان باشترە و بەرهەمهێنانمان زیادی کردووەتەوە".  کۆمپانیاکە زیاتر لە ٧٠٠ ئەندازیار، کارمەند و کرێکاری هەیە. لەکاتی کەرەنتینە و قەدەخەی هاتووچۆدا ماوەی مانگێکی تەواو لە کارکردن وەستان و نێردرانەوە ماڵەوە و بێکاربوون.   هەردی تاریق، کرێکارە لەو کۆمپانیایە گوتی، "من لێرە کاری داگرتن و سەرخستنی چیمەنتۆ دەکەم بۆ ناو ئۆتۆمبێلە بارهەڵگرەکان و ماوەی مانگێک و چوار رۆژ کارم نەکرد، بەڵام کۆمپانیاکەمان پارەی ئەو چەند رۆژەیشی پێداین و لێی نەبڕیین، تەنانەت یارمەتیشیان داین، چونکە ئێمە بە پارەیەکی کەم کرێکاری دەکەین و هیچ سەرچاوەیەکی دیکەی بژێویمان نییە".  بەپێی رووپێوییەكی رێكخراوی ئاشتی و ئازادی، بەهۆی کەرەنتینە و قەدەخەی هاتوچۆوە لە ماوەی شەش مانگی کۆرۆنادا رێژەی بێكاری لە هەرێمی كوردستان بۆ ٤٤ % بەرزبووەتەوە و بەشێکی زۆری خاوەنی کارگەکانیش بەهۆی کەمبوونەوەی بەرهەم و فرۆشیانەوە ژمارەیەکی زۆر لە  کرێکارەکانیان لە کارکردن دەرکردووە و ئەوانەیشی هێڵراونەتەوە نیوەکار و نیوەمووچەیان پێدراوە، ئەوەش سەندیکاکانی کرێکارانی نیگەران کردووە.  لە هەرێمی كوردستان شەش كارگەی بەرهەمهێنانی چیمەنتۆ لە كاردان و ئەو كارگانە ئەگەر بە وزەی تەواو كاربكەن، بەرهەمی ساڵانەیان دەگاتە زیاتر لە ١٦ ملیۆن و ٥٠٠ هەزار تۆن چیمەنتۆ و دەتوانن پێداویستیی تەواوی هەرێمی کوردستان و بەشێکی زۆر لە عێراقیش پڕ بکەنەوە.