یەحیا ئال ئیسحاق، سەرۆکی ژووری بازرگانیی ئێران و عێراق لەسەر شێوازی وەرگرتنەوەی قەرزەکانی ئێران لە عێراق دەڵێت، "ئێران کاڵا و کەلوپەل لە رێگەی بانکی ناوەندییەوە لە وڵاتانی دیکە دەکڕێت، عێراق پارەی ئەو کاڵا و کەلوپەلانە لەجیاتی ئێران دەدات و ئیدی بەبێ ئەوەی عێراق هیچ دەستوەردانێکی دیکەی هەبێت، کاڵاکە بۆ ئێران دەگوازرێتەوە".  سەرۆکی ژووری بازرگانیی ئێران و عێراق ئاماژەی بەوە دا، یەکەمجار داواکاریی بۆ کڕینی کاڵا پێشکەش دەکەن و ئەو کاڵایانەش دەکڕن کە گەمارۆکان نایانگرێتەوە. بەو پێیەش، ئێران ناتوانێت لەو رێگەیەوە ئەو کاڵا و کەلوپەلانە بکڕێت کە گەمارۆکان دەیانگرێتەوە.  ئەو بەرپرسەی ئێران ئاشکرایکرد، عێراق نزیکەی چوار ملیار دۆلار قەرزداری ئێرانە. ئەوەش پارەی کارەبا و سووتەمەنییە کە ئێران بە عێراقی دەفرۆشێت.  لەکاتی سەردانەکەی هەفتەی رابردووی عەبدولناسر هیممەتی، سەرۆکی بانکی ناوەندیی ئێران بۆ عێراق هەردوولا لەسەر ئەو رێکارە رێککەوتوون.  بیژەن نامدار زەنگەنە، وەزیری نەوتی ئێران رۆژی ٢٨ی کانوونی دووەمی ٢٠٢٠ گوتی "ساڵێکە بۆ وەرگرتنەوەی قەرزەکانمان لە عێراق کێشەمان هەیە". ئەو کات زەنگەنە گوتیشی، "ئەو قەرزە دوو ملیار دۆلارە و عێراق لەبەر گەمارۆکان ناتوانێت پارەی ئێران بداتەوە".  حەمید حوسێنی، گوتەبێژی یەکێتیی هەناردەکارانی بەرهەمە نەوتییەکانی ئێران رایگەیاندبوو، حکومەتی عێراق پارەکە بە دینار دەخاتە هەژماری بانکی ناوەندیی عێراق، بەڵام لەبەر گەمارۆکان گواستنەوەکەی کێشەی بۆ دروستبووە.  عێراق  بۆ هەندێک لە پارێزگاکانی، کارەبا لە ئێران دەکڕێت. ئەمریکا داوای لە عێراق کردووە کۆتایی بەوە بهێنێت، ئەگەرچی عێراق هەوڵیداوە سەرچاوەی وزەی بگۆڕێت، بەڵام رایگەیاندووە ئەوە پێویستی بە کات هەیە.  کڕینی کارەبا و وزە لە ئێران گەمارۆکانی ئەمریکا دەیگرێتەوە، بەڵام ئەمریکا لە دوو ساڵی رابردوودا چەندین جار مۆڵەتی هاوردەی کارەبای لە ئێرانەوە بۆ عێراق درێژکردووەتەوە.