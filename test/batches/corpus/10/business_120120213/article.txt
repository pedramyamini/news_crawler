تویتەر بۆ دۆناڵد ترەمپ یەکێک بوو لە رێگە باوەکانی بڵاوکردنەوەی چالاکی و بۆچوونەکانی، لەدوای بوون بە سەرۆکی ئەمریکاش ٨٨ ملیۆن بەکارهێنەری تۆڕە کۆمەڵایەتییەکە فۆڵۆویان کرد.  هەفتەی رابردوو تویتەر رایگەیاند "دوای پێداچوونەوە بە توویتەکانی دۆناڵد ترەمپ، بڕیارماندا بە هەمیشەیی هەژمارەکەی و چەند هەژمارێکی دیکەی نزیک لێی لەکاربخەین بەهۆی مەترسیی بڵاوکردنەوەی زیاتری تووندوتیژی".  بڕیارەکە دوای ئەوە هات کە هەفتەی رابردوو بۆ پاڵپشتیکردنی ترەمپ، خۆپێشاندان بەڕێوەچوو، خۆپێشاندەران چوونە نێو باڵەخانەی کۆنگرێس و بەهۆی دروستبوونی تووندوتیژی پێنج کەس گیانیان لەدەستدا.  دوای راگرتنی هەژمارەکەی لە تویتەر، ترەمپ لە رێگەی هەژمارێکی دیکەی تویتەرەوە (@ POTUS) کە نزیکەی ٣٣ ملیۆن فۆڵۆوەری هەیە و سەر بە نووسینگەی سەرۆکی ئەمریکایە، توویتێکی بڵاوکردەوە، بەڵام هەر زوو لەلایەن تویتەرەوە لابرا.  هاوکات فەیسبووک و چەندین پلاتفۆرمێکی دیکەی گەیاندن، هەژماری دۆناڵد ترەمپیان لە پێگەکانیان داخستووە.