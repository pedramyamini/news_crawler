سەنتەری لێکۆڵینەوەی ئابووری و بازرگانیی بەریتانیا، ناسراو بە CEBR، رایگەیاندووە، ئیدارەدانی "شارەزایانەی" چین بۆ کۆڤید ١٩ بەراورد بەو شێوازی ئیدارەدانەی لە ئەمریکا و ئەوروپا هەیە، لە ساڵانی داهاتوودا دەبێتە هۆی گەشەکردنی ئابووریی ئەو وڵاتە.  هاوکات، پێشبینی دەکرێت کە هیندستان تاوەکو ساڵی ٢٠٣٠ ببێتە خاوەنی سێیەمین گەورەترین ئابووریی جیهان.  ناوەندە بەریتانییەکە ساڵانە لە ٢٦ی کانوونی یەکەمدا راپۆرتی ئابووریی خۆی بڵاودەکاتەوە. هەرچەندە چین یەکەمین وڵات بوو کە کۆڤید ١٩ تێیدا بڵاوبووەوە، بەڵام لەڕێگەی رێوشوێنی تووند و خێراوە توانیی کۆنترۆڵی نەخۆشییەکە بکات، نەیهێشت بەهۆی قەدەخەی هاتووچۆوە ئابووریی وڵاتەکە تووشی شەلەل ببێت، لەکاتێکدا وڵاتانی ئەوروپی مامەڵەیان جیاوازتر بوو.  لە دەرەنجامی شێوازی مامەڵەکردنی چین، ئەو وڵاتە نەک هەر ئابوورییەکەی تووشی داڕووخان نەبوو، بەڵکو بۆ ساڵی ٢٠٢٠ بەپێی خەمڵاندنەکان ئابووریی ئەو وڵاتە ٢ % گەشەی کردووە.  پێچەوانەی گەشەی ئابووریی چین، ئابووریی ئەمریکا بەهۆی گرتنەبەری رێکارەکانی دژ بە ڤایرۆسی کۆرۆناوە تووشی زیانێکی قورس هات، ئەمەش جگە لە گیانلەدەستدانی زیاتر لە ٣٣٠ هەزار کەس و تووشبوونی زیاتر لە ١٨.٥ ملیۆن کەسی دیکە لەو وڵاتە؛ هەروەها نزیکەی ١٤ ملیۆن ئەمریکی بەهۆی کۆرۆناوە بێکار بوون.  ناوەندە بەریتانییەکە دەڵێت، دوای پەتای کۆرۆنا، گەشەی ئابووریی ئەمریکا لە ٢٠٢٢ بۆ ٢٠٢٤ بە رێژەی ١.٩ % زیاد دەکات، بەڵام دواتر گەشەی ئابووریی ئەو وڵاتە خاودەبێتەوە بۆ ١.٦ %. لەبارەی گەشەی ئابووریی چینیشەوە دەڵێت، تاوەکو ساڵی ٢٠٢٥ گەشەی ساڵانەی ئابوورییەکەی ٥.٧ % دەبێت، لە ٢٠٢٦ یشەوە تاوەکو ٢٠٣٠ گەشەی ساڵانەی ئابوورییەکەی دەبێتە ٤.٥ %.  لە راپۆرتەکەی CEBRدا هاتووە، پشکی چین لە ئابووریی جیهان لە ساڵی ٢٠٠٠ دا ٣.٦ % بووە و ئێستاش ١٧.٨ % ـە، تاوەکو ساڵی ٢٠٢٣ ش دەبێتە خاوەنی "بەرزترین داهاتی ئابووری".