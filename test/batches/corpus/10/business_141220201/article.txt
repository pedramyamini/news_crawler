دانا عەلی، جێگری بەڕێوەبەری ژمێریار لە کۆمپانیای تاک نرخ بۆ ئاڵوگۆڕی دراو بە تۆڕی میدیایی رووداوی راگەیاند، "نرخی نرخی دیناری عێراقی دابەزیوە و دۆلاریش بەرزبووەتەوە. بەجۆرێک تەنیا ئەمڕۆ هەر ١٠٠ دۆلارێک بەرامبەر بە دیناری عێراقی سێ هەزار و ٥٠٠ دیناری هاتووەتەسەر. واتە نرخی ١٠٠ دۆلاری ئەمریکی لە بازاڕەکانی هەولێر بە ١٣٠ هەزار و ٢٠٠ دینار مامەڵەی پێوەکراوە. "   بەگوتەی جێگری بەڕێوەبەری ژمێریار لە کۆمپانیای تاک نرخ لە ساڵی ٢٠١٤ ـەوە نرخی دۆلار بەمشێوەیەی ئێستا بەرزنەبووەتەوە و دەشڵێت "ئێستا خواستێکی زۆر لەسەر دۆلار هەیە و خەڵکێکی زۆر دۆلار دەکڕن و بازاڕ جممەی دێت. "  ١٠٠ دۆلاری ئەمەریکی: ١٣٠.٢٠٠ هاوکات لقی هەولێری سەندیکای زێڕینگەرانی کوردستان نرخی زێڕی بۆ ئەمڕۆ شەممە بڵاوکردەوە و نرخەکان بەمشێوەن:  - نرخی یەک ئۆنسە زێڕ کە ٣١.١ گرامە بە هەزار و ٨٣٥ دۆلارە   - نرخی یەک مسقاڵ زێڕی عەیارە ٢٤ بە ٣٧٥ هەزار دینارە  - نرخی یەک مسقاڵ زێڕی عەیارە ٢٢ بە ٣٤٤ هەزار دینارە  - نرخی یەک مسقاڵ زێڕی عەیارە ٢١ بە ٣٣٠ هەزار دینارە  - نرخی یەک مسقاڵ زێڕی عەیارە ١٨ بە ٢٨١ هەزار دینارە  سەبارەت بە هۆکارەکانی دابەزینی نرخی دیناری عێراقی لە بازاڕەکانی هەولێر، دانا عەلی، جێگری بەڕێوەبەری ژمێریار لە کۆمپانیای تاک نرخ بۆ ئاڵوگۆڕی دراو گوتی " هۆکاری یەکەمیان ئەوەیە کە خەڵکێکی زۆر دەیانەوێت دۆلار بکڕن و لەبری دینار لە ماڵەوە هەڵی بگرن، چونکە شوێنی کەمتر دەگرێت و ئاسانتر هەڵدەگیرێت، هۆکاری دووەمیش بۆ ئەم خۆپێشاندانەی ئێستا دەگەڕێتەوە. "  عەبدوڵڵا سابیر، کاسبکارێکی بازاڕی ئاڵوگۆڕی دراوە لە سلێمانی ئەویش لەبارەی هۆکاری دابەزینی نرخی دینار بە رووداوی راگەیاند، "تاکە هۆکار کە ئێمە بزانین ئەوەیە کە بانکەکانی عێراق نرخی دۆلاریان بەرزکردووەتەوە و بۆیە لە بازاڕەکانی هەرێمی کوردستانیش جوڵەی تێکەوتووە و نرخی دۆلار بەرزبووەتەوە و نرخی دیناریش دابەزیوە. "