دوای داگیرکردنی لە ساڵی ١٩٩٠، سعودیە پەیوەندییەکانی لەگەڵ رژێمی سەدام پچڕاند، دوای نزیەکی ١٥ ساڵ لە رووخانی رژێمی سەدام حوسێن، پەیوەندییەکان لە ساڵی ٢٠١٧ دا دەستیانپێکردەوە.  ریاز، هەوڵدەدات بەهێزە بگەڕێتەوە نێو بازاڕەکانی عێراقی، کە پڕن لە کاڵای ئێرانی و تورکی، لە کاتێکدا پێشتر وڵاتێکی پیشەسازیی و کشتوکاڵی بوو.   حوسێن عەللاوی، شارەزای ئەمنی عێراقی دەڵێت "پەیوەندییەکانی نێوان هەردوو وڵات بە گەشەکردنێکی کارا تێدەپەڕێت، ئەمەش ئەنجامی کۆبوونەوەکانی ئەنجوومەنی ستراتیژی عێراقی - سعودیە، کە ئەنجوومەنێکی هاوئاهەنگییە ئامانجەکەی پەرەپێدان و بەهێزکردنی دام و دەزگاکانی نێوان هەردوو وڵاتە".  بەڵام شروق ئەلعەبایجی، پەرلەمانتاری پێشووی عێراق دەڵێت: "ناڕوونی و سستیەك هەیە لە ئەنجامەكانی ئەو رێككەوتننامانە، ئایا لە پراکتیکدا جێبەجێ دەكرێن؟ سەرەڕای كێشەی نەبوونی ئاوی پێویست، بەرهەڵستی لایەنە سیاسییەكان و ئەو لایەنانەی نایانەوێ ئەو جۆرە رێككەوتننانە بكرێن، ئەو پرسە تائێستا بۆ هاووڵاتیانی عێراقی روون نییە، هیچ لێدوانێكی فەرمیش نییە راستی پرسەكە روونبكاتەوە".  دوای ٣٠ ساڵ لە داخستنی، مانگی رابردوو جارێکی دیکە دەروازەی عەرعەر لە نێوان عێراق و سعودیە کرایەوە، ئەمەش نزیکبوونەوەیەکی ئەرێنییە لە پەیوەندییەکانی نێوان ئەو دوو وڵاتەدا.  بەڵام کار و  وەبەرهێنانی سعودیە لە عێراق لەلایەن ژمارەیەك لایەنی سیاسی و گرووپی چەكدار رەتكراونەتەوە، چونكە پێیانوایە ئەوە هەوڵێكی سعودیەیە بۆ دەستگرتن بەسەر ئابووریی عێراقدا.  گروپە چەکدارە عێراقییەکانی سەر بە ئێران تێبینیان لەسەر کردنەوەی ئەو دەروازە هەیە، سعودیە تۆمەتبار دەکەن بە هەوڵدان بۆ بە "ئیستیعمار"کردنی عێراق لە ژێر پەردەی وەبەرهێناندا.  لە بەیاننامەیەکدا میلیشیایەک کە بەمدواییانە پێکهاتووە، نزیکبوونەوەی عێراق و سعودیە، وەک گەورەترین هێزی سوننی لەناوچەکەدا، رەتدەکەنەوە.  گرووپی میلیشیایی ئەسحابولکەهف "أصحاب الكهف" لە بەیاننامەیەکدا هەڕەشەی ئەوەکرد: " هەواڵگری بەرگری ئیسلامی (میحوەری بەرگری سەر بە ئێران) بە وردی بە دواداچوون بۆ جموجۆڵەکانی سعودیەی دوژمن دەکات لەسەر سنووری عێراق، هەروەها پەیوەندییە تەلەفۆنییەکانی نێوان محەممەد بن سەلمان و مستەفا کازمی".  محەممەد سەلامی، توێژەری سیاسی دەڵێت: "ململانێ هەن بەشێكیان سیاسین بەشێكیشیان دژایەتیكردنی سعودیەیە لە رووی سیاسی و مەزهەبی، پێویستە ئەو پرسانە نەبنە هۆكارێك بۆ رەتكردنەوەی رێككەوتنەكان،  چونکە عێراق پێویستی بە وەبەرهێنانە لەو بوارانەی ناتوانێ بیكات".  رۆژی ٢٠ - ٧ - ٢٠٢٠ هەردوو حكومەتی عێراق و سعودیە رێككەوتنێكی هاوبەشیان لەبواری وەبەرهێنان و وزە واژۆکرد، بەگوێرەی رێككەوتنەكە، سعودیە قەرز بە بەغدا دەدات بۆ چەند پڕۆژەیەكی پەرەپێدان لەو وڵاتە، لەبوارەكانی وەبەرهێنان، وزە، تەندروستی و خوێندن، لەو چوارچێوەیەشدا سعودیە لەرێگەی كۆمپانیاكانی كەرتی تایبەتەوە، هاوكاری پێشكەشی عێراق دەكات.