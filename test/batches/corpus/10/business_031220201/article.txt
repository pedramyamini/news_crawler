شکستی وڵاتانی بەرهەمهێنەری نەوت لە گەیشتن بە رێککەوتنێک لەسەر چۆنێتی خستنەڕووی نەوت لە ساڵی داهاتوودا کاریگەری لەسەر دابەزینی نرخی نەوت هەبوو. بڕیارە کاژێر ٤ ـی ئەمڕۆ ٣ ـی کانوونی یەکەم، ٢٣ وڵاتی بەرهەمهێنەری ئەندام لە گرووپی ئۆپێک پلەس کە لە ئەندامانی ئۆپێک و دەرەوەی ئەو رێکخراوە پێکدێن، بەشێوازی ئۆنلاین کۆببنەوە و پرسی هەناردەکردنی نەوت لە ساڵی داهاتوو تاوتوێ بکەن.  تاوەکو ئێستا جیاوازییەکی زۆر لە روانگەی بەرهەمهێنەرانی نەوت هەیە و بڕیارە دوای نیوەڕۆی ئەمڕۆ ئەو وڵاتانە بڕیار لەوە بدەن کە لە ساڵی داهاتوودا چۆن ئاستی بەرهەمهێنانی نەوتی خۆیان زیاد دەکەن.  لە شەش مانگی سەرەتای ئەمساڵ بەهۆی داخستنی کارگە و کۆمپانیاکان خواست لەسەر نەوت کەمبووەوە، بۆیە وڵاتانی بەرهەمهێنەری نەوت لە چوارچێوەی رێککەوتنێکدا گەیشتنە ئەو بڕیارەی رۆژانە ٧.٧ ملیۆن بەرمیل کەمتر لە توانای بەرهەمهێنانی خۆیان نەوت بەرهەمبێنن.  لە سەرەتای ئەم هەفتەیەوە تاوەکو ئەمڕۆ وتوێژەکانی نێوان ئەندامانی ئۆپێک بەردەوام بووە بۆ ئەوەی گۆڕانکاری لە رێککەوتنەکەیاندا بکەن کە پێشتر بڕیاربوو لە سەرەتای ساڵی داهاتووەوە بەبڕی ٢ ملیۆن بەرمیل نەوتی زیاتر لە بازاڕدا بخەنەڕوو.  بەپێی هەندێ سەرچاوەی ئاگادار لە دانوستاندنەکان، بەرهەمهێنەرانی نەوت پێیانباشە زیادکردنی ئاستی خستنەڕووی نەوت بۆ ماوەی حەوت مانگ لە سەرەتای ساڵی داهاتووەوە دەستپێبکات، بەڵام بڕی زیادکردنەکان بەپێی پرۆسەیەک بێت و بڕی خستنەڕووی نەوتیش لەسەرخۆ زیادبکرێت.  ئەمرۆ دوای کردنەوەی بازارەکانی ئاسیا نرخی نەوت جارێکی دیکە بەرزبووەوە، نرخی نەوتی برێنت ٨٣ سەنت بەرزبووەوە هەر بەرمیلێک بە ٤٨ دۆلار و ٢٥ سەنت مامەڵەی پێوەکرا. هەروەها نرخی نەوتی سووکی تەکساسیش لە سەرووی ٥٠ دۆلار مامەڵەی پێوەکرا.  کارگێڕی نەوتی ئەمریکا لە راپۆرتی هەفتانەی خۆیدا رایگەیاند، کە قەبارەی نەوتی کۆگاکراو لە ئەمریکا ٦٧٩ هەزار بەرمیل کەمیکردووە، ئەوەش بە هۆکارێکی دیکەی بەرزبوونەوەی نرخی نەوت هەژمار دەکرێت.