مارک لۆوکۆک، جێگری سکرتێری گشتیی نەتەوە یەکگرتووەکان بۆ کاروباری مرۆیی لە چاوپێکەوتنێکی تەلەڤزیۆنیدا دەڵێت: کۆرۆنا وێرانکاری گەورە لەو وڵاتانە بەجێدەهێڵێت کە خۆیان هەژارن و لە دۆخێکی هەستیاردان، هەروەها دەشڵێت پشێبینی دەکەن پێویستیی مرۆڤ بە یارمەتیی مرۆیی لە ساڵی داهاتوو بەرێژەی ٤٠ % زیادبکات.  بەپێی راپۆرتێکی نەتەوە یەکگرتووەکان، لە ساڵی ٢٠٢٠ ـدا ١٧٠ ملیۆن کەس پێویستیان بە یارمەتیی مرۆییە و لە ساڵی ٢٠٢١ ژمارەکە بەرزدەبێتەوە بۆ ٢٣٥ ملیۆن کەس، ئامانجی نەتەوەیەکگرتووەکانیش گەیاندنی یارمەتیی مرۆییە بە ١٦٠ ملیۆن کەس لە جیهاندا کە بۆ گەیاندنی ئەو یارمەتییەش پێویستیان بە ٣٥ ملیار دۆلارە.  بەهۆی ڤایرۆسی کۆرۆنا زۆربەی وڵاتەکان بۆ ماوەیەکی کاتی قەدەخەی هاتووچۆیان راگەیاند و، بەشێک لە کارگە و کۆمپانیاکانیان داخست، ئەو رێکارانەش کاریگەریی نەرێنی لەسەر ئابووریی جیهان دروستکرد. کریستالینا جۆرجیڤا، بەڕێوەبەری ئیداری سندوقی نەختی نێودەوڵەتی لە نیوەی یەکەمی ئەمساڵ لەبارەی دۆخی ئابووری جیهانەوە گوتی، پێشبینی دەکەن ساڵی ٢٠٢٠ ئابووریی جیهان بە رێژەی ٥ % پاشەکشە بکات و نزیکەی ٩٥ % ـی وڵاتان لە ئەمساڵدا دۆخیان خراپتر دەبێ و داهاتیان لە ساڵی ٢٠١٩ کەمتر دەکات.  هەروەها بەگوێرەی پێشبینییەکی بانکی دۆچەی ئەڵمانیا، باشبوونەوەی رەوشی ئابووریی جیهان بۆ ئەوەی بگەڕێتەوە سەردەمی پێش بڵاوبوونەوەی ڤایرۆسی کۆرۆنا کاتێکی زۆری دەوێت، بەشێوەیەک لەوانەیە کاریگەریی ڤایرۆسی کۆرۆنا لەسەر ئابووریی جیهان پێبنێتە ساڵانی ٢٠٢٢ و ٢٠٢٣.   سەرەڕای ئەوەی کە هەفتانە هەواڵی نوێ لەبارەی ڤاکسینی کۆرۆنا و دوایین پێشکەوتنەکانیان بڵاودەبێتەوە، بەڵام هێشتا ژمارەی تووشبووانی کۆرۆنا لە بەرزبوونەوەدایە، بەپێی ئامارەکانی وۆڵدۆمیتەر تاوەکو ئێستا زیاتر لە ٦٣ ملیۆن کەس لە سەرانسەری جیهان تووشی ڤایرۆسی کۆرۆنا بوون، لەو ژمارەیەش ملیۆنێک و ٤٧٤ هەزار کەسیان گیانیان لەدەستداوە.  نەتەوەیەکگرتووەکان هۆکارێکی دیکەی زیادبوونی پێویستییە مرۆییەکان بۆ ئەو شەڕ و پێکدادانانە دەگەڕێنیتەوە کە لە ٢٠٢٠ دا سەریانهەڵداوە. مارک لۆوکۆک دەڵێت: هەندێ ناوچە وەکو ناگۆرنۆ - قەرەباخ، باکووری مۆزەمبیق، رۆژئاوای بیابانەکانی باکووری ئەفریقا خەڵکەکەیان لە ئاشتەوایی دەژیان، بەڵام شەڕ و پێکدادان تێیاندا روویدا، ئەو تراژیدیایە لە باکووری ئەسیوپیاش دووبارە بووەوە.   جێگری سکرتێری گشتیی نەتەوە یەکگرتووەکان بۆ کاروباری مرۆیی لەبارەی زۆربوونی پێکدادان و شەڕەکان دەڵێت: "کاتێک شەڕێکی نوێ روودەدات، شەڕە کۆنەکان کۆتاییان نەهاتووە و بەردەوامن، هەر شەڕێکیش بەرپابووبێت، ئاستەنگییەکی دیکەی مرۆییان دروستکردووە. "  لۆوکۆک پێیوایە جیهان لەبەردەم شەپۆلێک کێشە و ئاستەنگدایە، ئەو هەوڵانەی ئەوان دەیدەن کەمێک لە نەهامەتییەکانی کەمکردووەتەوە، دەشڵێت: "سەرەڕای هەوڵەکانمان، هێشتا لە دۆخێكی ناهەموارداین، ئەگەر ٢٠٢١ مان بەبێ برسیەتییەکی گەورە تێپەڕاند، ئەوا دەستکەوتێکی مەزنمان تۆمارکردووە، چونکە گڵۆپە سوورەکان هەڵکراون و زەنگی هۆشداریش لێدراوە".