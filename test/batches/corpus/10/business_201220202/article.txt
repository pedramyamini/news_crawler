لە نووسراوێکی فەرمیدا کە بانکی ناوەندیی عێراق، ئاراستەی بانکە ناوخۆییەکانی وڵاتەکەی کردووە، ئاشکرایکردووە نرخی نوێی دۆلار لە بەرامبەر دینار جێگیرکراوە، ئاماژەی بەوەداوە، ئەو نرخە "جێگیر و کۆتاییە و گۆڕانکاری تێدا ناکرێت".  بڕیارەکە شۆکێکی گەورەی لە عێراقدا دروستکردووە، هەرچەندە وەزارەتی دارایی عێراق گووتوویەتی دەستکاریکردنی نرخی دۆلار "بۆ یەکجار دەبێت و لە داهاتوودا دووبارە نابێتەوە". ئەمە جیا لە هەوڵەکانی دڵنیاییدانی حکومەت بە هاووڵاتیان و بەڵێندان بەوەی بڕیارەکە کاریگەریی لەسەر چینەکانی کۆمەڵگەی عێراقی دروستنەکات، کە پشت بە بەرهەمە ناوخۆییەکان دەبەستن.  بڕیاری بەرزکردنەوەی بەهای دۆلار، لە بەرامبەر دیناری عێراقیدا، رووبەڕووی تووڕەیی خەڵک بووەوە، سۆشیالمیدیای عێراقی رەخنەی زۆری لەسەر بڕیارەکە بەخۆوە بینی، هاشتاگی '# بانکەکان - دزەکان '، ریتویتێکی یەکجار زۆر کرایەوە.  دوێنێ شەممە، مستەفا کازمی، سەرۆکوەزیرانی عێراق، لە کۆبوونەوەی ئەنجوومەنی وەزیرانی وڵاتەکەیدا، گوتی "عێراق لە ساڵی ٢٠٠٣ ەوە بەدەست بونیادنانەوەی هەڵەوە دەناڵێنێت، ئێستا هەڕەشە لەسەر سیستمی سیاسی و کۆمەڵایەتی هەیە و هەڕەشەی داڕووخانی یەکجاری لەسەرە".  کازمی گوتی دوو رێگەمان لەبەردەمە: "یان داڕووخان و کەوتنە ناو بێسەروبەرەییەکی گەورە، یان خۆهاویشتنە ناو پڕۆسەیەکی نەشتەرکارانەی چاکسازی"، گوتیشی: "ناڕەوایە ملکەچی هاوکێشەی گەندەڵیی پێشوو ببین".  سەرۆکوەزیرانی عێراق گوتبووی، "تەنگژەی سیاسی لە عێراقدا، پەیوەستە بە سێ بابەتەوە، دەسەڵات، پارە و گەندەڵی"، روونیکردەوە، ئەوان کاردەکەن بۆ "چارەسەرکردنی تەنگژەکە، کە لە ئابوورییەوە سەرچاوەی گرتووە، بەبڕیارێکی بوێرانە بۆ لابردنی رێگرییەکانی گەندەڵی و پارە".  کازمی پێیوایە ئەو یەکەم زیانمەندی لە بوودجەی نوێدا، چونکە رووبەڕووی رەخنەی زۆر دەبێتەوە، کازمی دەڵێت: "دەمتوانی خەڵک هەڵبخەڵەتێنم و بچمە ناو هەڵبژاردنەکانەوە، بەڵام ویژدانم رێگەی ئەو جۆرە کارەم پێنادات".  سەرۆکوەزیرانی عێراق، زیاتر گوتی: "کارنامەی سپی و چاکسازییەکانی ئەنجامیدەدەین، پشتگیری نێودەوڵەتی و ناوچەیی و سیاسی بەدەستهێناوە". دووپاتیکردووە: "هەوڵدەدەین لەرێگەی چاکسازییەکانەوە، کە تێیدا پشتمان بە لەناوبردنی گەندەڵی و گەندەڵکاران و هەڵسانەوەی ئابووریی عێراق و دابینکردنی داهاتوویەکی باشتر بەستووە، کەرامەتی هاووڵاتییەکانمان بپارێزین".