بەهرام فازڵی، بەڕێوەبەری گشتیی کولتووری کرماشان رایگەیاند، بەهۆی ئەوەی خزم و کەسوکاری پەرتەو کرماشانی لە پارێزگاکانی دیکە نیشتەجێن، هێشتا کات و شوێنی ناشتنی دیار نییە و ئەوان ئامادەن لە بەشی ناودارانی گۆڕستانی کرماشان بینێژن.   پەرتەو کرماشانی ساڵی ١٩٣١ لە کرماشان لەدایکبووە. بە زمانەکانی کوردی و فارسی شیعری نووسیوە، یەکێکە لە ناسراوترین شاعیرەکانی هاوچەرخ لە ئاستی رۆژهەڵاتی کوردستان و ئێران و بەرهەمەکانی وەرگێڕدراونەتە سەر زمانەکانی دیکەش. شیعرە کوردییەکانی بە شێوەزاری کەلهوڕین. لە دیارترین شیعرە کوردییەکانی "چە بوو، کزە، نەخشی سەراو، وەتم، خەرمان سزیا و ئەرمەنی"ن.  عەلی ئەشرەف نۆبەتی ساڵی ٢٠١٩ لە کۆنگرەی ناودارانی کورد کە لە سنە بەڕێوەچوو، وەکو ناودارێکی کورد رێزی لێگیرا.  ساڵی ١٩٩٨ بەرهەمە شیعرییەکانی بەناوی "کوچەباغی‌ها" بڵاوکرانەوە و تاوەکو ئێستا چەندجارێک چاپکراوەتەوە و بەرهەمی تازەی پێوە زیادکراوە.