بەپێی رێکخراوی فاو، جگە لە نرخی شەکر، نرخی کاڵا و ماددە خۆراکییە سەرەکییەکان هەموویان بەرزبوونەتەوە.  پێنوێنی نرخی خۆراک کە مانگانە لەلایەن رێکخراوی فاوەوە بڵاودەکرێتەوە لە مانگی ١٢ دا بەرزبووەتەوە بۆ ١٠٧.٥ ئەوە لە کاتێکدایە کە مانگێک پێش ئەوە پێنوێنی نرخی خۆراک ١٠٥.٢ بووە.  پێنوێنی نرخی خۆراکی رێکخراوی فاو بریتییە لە تێکڕای نرخی دانەوێڵە، رۆن، شیرەمەنی، گۆشت و شەکر کە بەپێی دوایین راپۆرتی رێکخراوەکە بەرزبووەتەوە بۆ بەرزترین ئاستی خۆی لە ٧ مانگی رابردوودا.  ئامارەکانی رێکخراوی فاو سەرنجراکێشن بەوپێیەی ئاشکرای دەکەن کە تێکڕای نرخی خۆراک لە ساڵی ٢٠٢٠ دا ٩٧.٩ بووە کە بەراورد بە ساڵی ٢٠١٩ بە رێژەی ٣.١ % زیادیکردووە.  سەرەڕای ئەوەش فاو دەڵێت، نرخی خۆراک لە ساڵی ٢٠٢٠ دا هێشتا بەراورد بە ساڵی ٢٠١١ بە رێژەی ٢٥ % کەمترە کە لەوکاتەدا نرخەکان گەیشتبوونە لووتکە.