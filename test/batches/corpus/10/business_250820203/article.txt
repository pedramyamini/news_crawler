کۆمپانیای فرۆشتنی نەوتی عێراق ناسراو بە (سۆمۆ) ئەمڕۆ سێشەممە بڵاویکردەوە: "بەپێی دوا ئامار تێکڕای نەوتی خاوی هەناردەکراوی عێراق لە مانگی تەممووزی رابردوودا گەیشتە ٨٥ ملیۆن و ٦٦٣ هەزار و ٢٩١ بەرمیل، داهاتی ئەو نەوتەش ٣ ملیار و ٤٩١ ملیۆن و ٧٦٧ هەزار دۆلار بووە".  کۆمپانیای سۆمۆ وردەکاری ئەو نەوتە و داهاتەکەی ئاشکرا کردووە کە مانگی رابردوو هەناردەی کردووە. سۆمۆ دەڵێت "تێکڕای نەوتی خاوی هەناردەکراو لە کێڵگەکانی ناوەڕاست و باشووری عێراق لە تەمووزی رابردوودا گەیشتە ٨٢ ملیۆن و ٧٠٠ هەزار و ٣٨١ بەرمیل، داهاتی ئەو نەوتەش گەیشتە ٣ ملیار و ٣٦٦ ملیۆن و ٦٦ هەزار دۆلار، لە کێڵگەکانی کەرکووکیشەوە بۆ بەندەری جەیهان گەیشتە ٢ ملیۆن و ٧٠١ هەزار و ١٥ بەرمیل کە داهاتەکەی ١١٨ ملیۆن و ٥٣٦ هەزار و ٧٧٣ دۆلار بووە".  کۆمپانیاکە هەروەها ئاشکرای کردووە بڕی نەوتی خاوی هەناردەکراو لە پاڵاوگەی سموود (بێجی) بۆ ئوردن، مانگی رابردوو گەیشتە ٢٦١ هەزار و ٨٩٥ بەرمیل، داهاتی ئەو نەوتەش ٧ ملیۆن و ١٦٤ هەزار و ١٣٤ دۆلار".  بەپێی راگەیێندراوەکەی کۆمپانیای سۆمۆ،  مانگی رابردوو هەر بەرمیلێکی بە ٤٠.٧٦٢ دۆلار فرۆشراوە.  ئیحسان عەبدولجەبار، وەزیری نەوتی عێراق، یەکشەممەی رابردوو، لە هەڤپەیڤینێکدا لەگەڵ تەلەڤزیۆنی فەرمی عێراق رایگەیاند: "عێراق رۆژانە توانای بەرهەمهێنانی زیاتر لە ٥ ملیۆن بەرمیل نەوتی خاوی هەیە، بەڵام بەپێی رێککەوتنەکەی ئۆپێک پڵەس، دەبێ رۆژانە ٣ ملیۆن و ٨٠٠ هەزار بەرمیل نەوت بەرهەمبهێنین، واتا رۆژانە دەتوانین یەک ملیۆن و ٢٠٠ هەزار بەرمیل نەوتی زیاتر لە پێویست بەرهەمبهێنین".  وەزیری نەوتی عێراق ئاماژەشی بەوەدا: ئێستا کۆمەڵێک پرۆژە جێبەجێدەکەن بۆ زیادکردنی توانای هەناردەکردنی نەوت بۆ ٦ ملیۆن بەرمیل لە رۆژێکدا، هەروەها بەپێی گرێبەستەکانیان لە ساڵی ٢٠٢٥ توانای هەناردەکردنیان رۆژانە دەگاتە ٧ ملیۆن بەرمیل نەوت.