عومەر وائیلی، سەرۆکی دەستەی دەروازە سنوورییەکانی عێراق، ئەمڕۆ سێشەممە، بە ئاژانسی فەرمیی هەواڵەکانی عێراقی راگەیاند: "ساڵی ٢٠٢٠ ساڵێکی نامۆ بوو، بەهۆی تەشەنەکردنی پەتای کۆرۆنا و لێکەوتەکانی، کە بوونە هۆی داخستنی دەروازە سنوورییەکان بە رێژەی ٨٠ %، جیا لە نەهێشتنی گومرک لەسەر خۆراک، بەروبوومی کشتوکاڵی، کەرەستەی تەندروستی و پێداویستییەکانی بەشەخۆراکی مانگانە، بۆیە رێکارەکانی بەرەنگاربوونەوەی کۆرۆنا لە دەروازەکان کاریگەری زۆریان لەسەر داهاتی دەروازەکان هەبوو".  عومەر وائیلی ئاماژەی بەوەداوە بەهۆی رێکارەکانی حکومەت و پاڵپشتی سەرۆکوەزیران بۆ دەستەی دەروازەکان، دەستەکەیان زۆر بە وردی کارەکانی ئەنجامدا، لە رووی بەدواداچوون، پێداچوونەوە و کۆنترۆڵکردن، دواجار دەستەکەیان توانی لە ساڵی ٢٠٢٠ دا ١ ترلیۆن و ١٤٧ ملیار دینار داهات کۆبکاتەوە.  بە گوتەی عومەر وائیلی داهاتی دەروازەکانی عێراق لە ساڵی رابردوو ١ ترلیۆن و ١٢٢ ملیار دینار بووە،  داهاتی ئەمساڵ بەراورد بە داهاتی ساڵی رابردوو بە رێژەی ٢.٢ % زیادیکردووە. وائیلی دەڵێت: "ئەوە سەرکەوتنە بۆ دەستەی دەروازەکان، گومرک، باج و فەرمانگە پەیوەندیدارەکانی دیکە".  لە چەند مانگی سەرەتای دەستەبەکاربوونیدا، مستەفا کازمی، سەرۆکوەزیرانی عێراق هەڵمەتێکی دەستپێکرد بۆ کۆنترۆڵکردنی دەروازە سنوورییەکان و نەهێشتنی گەندەڵی و ساختەکاری و خۆدزینەوە لە دانی گومرک و باج لەو دەروازانە، بەڕادەیەک کازمی پاراستنی ئاسایشی ئەو دەروازانەی بە سوپای عێراق راسپارد.  بەبێ هەرێمی کوردستان، عێراق ٢١ دەروازەی سنووری وشکانی، ئاوی و ئاسمانی هەیە، هەموو دەروازەکانی عێراق بە فەرمی لەژێر دەسەڵاتی دەستەی دەروازەکانن.