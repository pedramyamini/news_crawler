پرۆژەکە بڕی ٣.٥ ملیار دۆلاری تێدەچێت کە نەوتی کێڵگەکانی ئۆگەندا دەگوازێتەوە بۆ کەنارە ئاوییەکان لەڕێگەی خاکی تەنزانیا. پرۆژەی راکێشانی بۆریی گواستنەوەی نەوتی ئۆگەندا لەلایەن کۆمپانیای تۆتاڵی فەرەنسی جێبەجێدەکرێت بە هاوبەشی لەگەڵ کۆمپانیای نەوتی نیشتمانیی چین.  سەرۆکی تەنزانیا کە لەگەڵ هاوتا ئۆگەندییەکەی رێککەوتنەکەی واژۆکرد، رایگەیاند "پرۆژەکە بۆ خەڵکی تەنزانیا زۆر گرنگە، جگە لە رەخساندنی دەرفەتی کار هاوکات دەبێتە هۆی هاوئاهەنگیی زیاتر لەنێوان وڵاتانی ناوچەکە".  جۆن ماگوفولی، سەرۆکی تەنزانیا رایگەیاند "ئەو پرۆژەیە سەرکەوتنێکی دیکەی گەورەیە بۆ نەوتەکەی خۆمان. سەرکەوتنێکی دیکەمان لە مێژوودا لەگەڵ ئۆگەندا تۆمارکرد. یەکەمیان بریتیبوو لە شەڕی کاگێرا، کە توانیمان بەسەر ئیدی ئەمین سەرکەوین و ئەو ئۆگەندای جێهێشت، ئەوە یەکەم سەرکەوتنمان بوو. ئەوەشیان دووەم سەرکەوتنی مێژووییە لەڕووی ئابوورییەوە. ئەو سەرکەوتنە بۆ هەردوولایە، تەنزانیا و ئۆگەندا".  بڕیارە لە کۆتایی ئەمساڵ دەست بە کارکردن لە پرۆژەکە بکرێت بۆ گواستنەوەی نەوت کە لە ساڵی ٢٠٠٦ لەنزیک دەریاچەی ئەلبێرت لە ئۆگەندا دۆزرایەوە. پێشبینیدەکرێت ئەو بڕە نەوتەی لە یەدەگەکەدایە ١.٧ ملیار بەرمیل بێت. سەرۆکی ئۆگەندا لە مەراسیمی واژۆکردنی رێککەوتنەکە ئاماژەی بەوە دا، دەیانەوێت خەڵکەکەیان بە خێرایی دەست بە پرۆژەکە بکەن.  یۆوەری موسەڤێنی، سەرۆکی ئۆگەندا لەبارەی رێککەوتنەکە رایگەیاند " ٤.٦ ملیار بریتییە لە کۆی ئەو سووتەمەنییەی دۆزراوەتەوە. ئەو بڕە لەو ناوچانە دۆزراوەتەوە، کە ٤٠ % ی کۆی ئەو نەوتەی دۆزراوەتەوە پێکدەهێنێت. بەشەکەی دیکەی کە ٦.٥ ملیارە دەکەوێتە ناوچەی ئەلبێرتاین، بەڵام ئەوە تەنیا ٤٠ % یەتی، ئێمە بەردەوامدەبین لە بەدواگەڕان بۆ دۆزینەوەی زیاتری سووتەمەنی".  دوای چەندین ساڵ گفتوگۆ لەبارەی شوێنی راکێشانی بۆرییەکی نەوت، حکومەتی ئۆگەندا لە ساڵی ٢٠١٦ رایگەیاند بۆرییەکە بەنێو خاکی تەنزانیا رادەکێشێت نەک کینیا.  پرۆژەکە ئێستا بووەتە جێگەی نیگەرانیی هەندێک لایەن. هەفتەی رابردوو، یەکێتیی نێودەوڵەتی بۆ مافەکانی مرۆڤ لە لێکۆڵینەوەیەکی هاوبەش لەگەڵ رێکخراوی ئۆکسفام رایگەیاند "پرۆژەکە کاریگەریی لەسەر ١٢ هەزار خێزان و کۆمەڵگە هەیە لەبارەی ئەوەی ئەو کەسانە لەوانەیە شوێنەکانیان لەدەستبدەن".  راشید بونیا، توێژەری رێکخراوی ئۆکسفام کە ماوەی دوو ساڵە لێکۆڵینەوە لەبارەی کاریگەریی پرۆژەکە دەکات دەڵێت "دوای نزیکەی دوو دەیە لە دۆزینەوەی نەوت، زۆر لە کۆمەڵگەکان ترسیان لەوەیە لە داهاتوودا خراپتر لەوەیان بەسەربێت کە لە رابردوودا بەهۆی نەوت بەسەریان هاتووە. رەخنەگران پێیانوایە پرۆژەی راکێشانی بۆریی نەوتی ئۆگەندا کاریگەریی نەرێنیی لەسەر ژینگەی ئەفریقا دەبێت کە سەرچاوەیەکی دەوڵەمەندە بە گیانەوەرە کێوییەکان".  لە وڵاتی ئۆگەندا، ئەو شوێنەی نەوتی لێ دۆزراوەتەوە و هەڵکۆڵینی بیری لێ ئەنجامدەدرێت دەکەوێتە نزیک تاڤگەی مورچیسۆن، ئەو ناوچەیەی کە گەورەترین پارکی نیشتمانیی ئۆگەندای لێیە.  حکومەتی تەنزانیا دەڵێت، پرۆژەکە ١٠ هەزار هەلی کار دەڕەخسێنێت، بەڵام بۆ جێبەجێکردنی پرۆژەکە زیاتر لە ٩٠ هەزار کەس قەرەبوودەکرێنەوە.