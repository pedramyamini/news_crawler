بە گوتەی وەزارەتی دارایی و ئابووری، دابەشکردنی مووچە به بڕینی رێژه‌ی ٢١ % ـە و پله تایبه‌ته‌كانیش به هه‌مان رێژه و میكانیزمی پێشووە.      حكومەتی هەرێمی كوردستان بۆ دابەشكردنی مووچە پێویستی بە نزیكەی ٨٩٥ ملیار دینارە، بەڵام کۆی مووچەی فەرمانبەرانی بە لێبڕینی ٢١ % ـەوە ٧٠٦ ملیار و ١٨٧ ملیۆن و ٣٢٠ هەزار دینارە.     رۆژی چوارشەممە، ٢٠٢٠/١٢/٠٢ مەسرور بارزانی، سەرۆکوەزیرانی هەرێمی کوردستان لەبارەی ئەگەری نەناردنی ٣٢٠ ملیار دینارەکەی بەغدا بۆ هەرێمی کوردستان رایگەیاند، "ئەگەر لە بەر هەر هۆیەک لە کاتی خۆیدا مووچەی هەرێمی کوردستان لە بەغداوە نەگەیشت، ئەوە حکومەتی هەرێمی کوردستان ئەو کورتهێنانە بە قەرز دابین دەکات تا بڕە مووچەی تەرخانکراو لە بەغدا دەگات و دواتر پارەکەی بەغدا لەبری قەرزەکە دەدرێتەوە".     حکومەتی هەرێمی کوردستان رۆژی پێنجشەممە ٢٠٢٠/١٢/٠٣ بە پێدانی مووچەی وەزارەتی تەندروستی دەستی بە دابەشکردنی مووچەی مانگی تشرینی یەکەم کرد.    ئەمڕۆ یەکشەممەش دابەشکردنی مووچەی ٧ وەزارەت و ١٠ دەستە بەڕێوەدەچێت.