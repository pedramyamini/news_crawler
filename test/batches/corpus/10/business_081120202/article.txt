بەپێی یاساکە دەبێ سەرجەم وەزارەت، دەستە و فەرمانگەکانی حکومەت وردبینی بۆ دۆسیەی مووچەخۆران بکەن و ئەو دۆسیانە دەستنیشان بکەن کە کاری نایاساییان تێدایە.  ئێستا لە بەشێکی فەرمانگەکان بەوردی و بەش بە بەش، پێداچوونەوە بە دۆسیەی فەرمانبەراندا دەکرێت، هەر فەرمانبەرێک بە نایاسایی خزمەتی بۆ هەژمارکرابێت و پلەی بەرزکرابێتەوە دەستنیشاندەکرێت.  تەنیا لە وەزارەتی داد کە ٤١٨٥ فەرمانبەری هەیە، پێداچوونەوە بە دۆسییەی ٢٣١٠ فەرمانبەردا کراوە، لەو ژمارەیە دۆسیەی ٥٨ فەرمانبەر کاری نایاسایی تێدابووە، پێداچوونەوە بە دۆسیەی فەرمانبەرانی دیکەش بەردەوامە.  نەریمان تاڵب، گوتەبێژی وەزارەتی دادی هەرێمی کوردستان بە تۆڕی میدیایی رووداوی راگەیاند "پرۆسەکە بۆ دۆسییەی فەرمانبەرانی هەمیشەییە و فەرمانبەرانی گرێبەست ناگرێتەوە، ئەوەی تاوەکو ئێستا تەواوبووە بە راپۆرتێک نێردراوە بۆ ئەنجوومەنی وەزیران، ئەوانیش ناردوویانە بۆ پەرلەمان، لە ئەنجوومەنی وەزیران لیژنەی باڵا هەیە ئەوان بڕیاردەدەن و مامەڵە لەگەڵ ئەو زێدەڕۆییانە دەکەن".   تایبەت بە رێکخستنەوەی هەژمارکردنی خزمەت، لە یاسای چاکسازیدا داوای پێداچوونەوە و رێکخستنەوەی پلە و ناونیشانی مووچەی وەزیفی سەرجەم مووچەخۆرانی هەرێمی کوردستان، یەکخستنی ناونیشان و پلەی وەزیفی لەگەڵ مووچەی وەزیفی بەپێی حوکمەکانی یاسای میلاکی ژمارە ٢٥ ساڵی ١٩٦٠ی عێراقی کارپێکراو لە هەرێمی کوردستان و هەڵوەشاندنەوەی گشت پلە و پۆستێکی زیادەی بەدەر لە یاسا کارپێکراوەکان کە بە مووچەخۆران دراوە، کراوە.    لە هەرێمی کوردستان زیاتر لە ملیۆنێک و ٢٣٠ هەزار مووچەخۆر هەن، رێکخستنەوە بۆ هەژمارکردنی خزمەتی سەرجەمیان دەکرێت، تاوەکو ئێستا وردبینی بۆ دۆسییەی زیاتر لە ٢٤٠ هەزار مووچەخۆر کراوە.  زاگرۆس فەتاح، بریکاری وەزارەتی پلاندانانی هەرێمی کوردستان بە رووداوی راگەیاند، "تاوەکو هەموو دۆسییەی فەرمانبەران تەواونەبێ، نازانین چەند پارە دەگەڕێتەوە، بەڵام ئەوەی کە پێشبینی دەکرێت ملیۆنان دۆلار دەگەڕێتەوە، ئەوەش دەگەڕێندرێتەوە بۆ خزمەتی گشتیی بۆ مووچە و دابینکردنی خزمەتگوزارییەکان".  رێکخستنەوەی هەژمارکردنی خزمەتی مووچەخۆران ماوەی مانگێکە دەستیپێکردووە، پلان وایە تاوەکو ناوەڕاستی ساڵی داهاتوو پرۆسەکە کۆتایی پێبێت و ژمارەی ئەو دۆسیانە دیاریبکرێن کە کاری نایاساییان تێدایە، ئەوکاتەش ئەنجوومەنی وەزیران بڕیار لەبارەیانەوە دەدات.  بەپێی راپۆرتی چاکسازی حکومەتی هەرێمی کوردستان بۆ پەرلەمان، بۆ رێکخستنەوەی هەژمارکردنی خزمەت، وەزارەتی دارایی و ئابووری پێداچوونەوە و رێکخستنەوەی پلە و ناونیشان و مووچەی وەزیفی سەرجەم مووچەخۆرانی هەرێمی کوردستان لە بواری خزمەتی شارستانی، پێشمەرگایەتی و هێزەکانی ئاسایشی ناوخۆ دەکات.  بڕگەکانی یاسای چاکسازی تایبەت بە رێکخستنەوەی هەژمارکردنی خزمەتی فەرمانبەران:  یەکەم: گشت دامەزراوەکانی هەرێمی کوردستان پێداچوونەوە بەمەبەستی رێکخستنی پلە و ناونیشان و مووچەی وەزیفی سەرجەم مووچەخۆرانیان دەکەن لە بواری خزمەت.  دووەم: هەر رێکخستنەوەیەک بکرێت پێویستە لە چوارچێوەی وەزیفی گشتیدا بێت لەسەر بنەمای بڕوانامە و خزمەتی فیعلی و ئەو خزمەتانەی کە بەپێی یاسا بەرکارەکان هەژمارکراون.  سێیەم: هیچ خزمەتێک هەژمار ناکرێت ئەگەر بەپێی یاسا نەبووبێت، وەک یاسای خزمەتی شارستانی ژمارە ٢٤ی ساڵی ١٩٦٠.  چوارەم: لەسەر لیژنە لاوەکییەکانی گشت دامەزراوە حکومییەکان کاری پێداچوونەوە بە دۆسیەی فەرمانبەرەکان بکەن لە رووی پلە، ناونیشانی وەزیفی و مووچەکان، هەروەها پێشنیازەکانیان دەخەنە بەردەست لیژنەی باڵای وەزارەتەکانیان بۆ پەسەندکردن.  پێنجەم: هەموو ئەو بڕیارانەی کە لیژنەی وەزارەت پەسەندی دەکات بۆ هەڵوەشاندنەوە لەبارەی پلە بەرزکردنەوەو مەرتەبە و خزمەتی فەرمانبەران بەدەر لە یاسا بەرزدەکرێتەوە بۆ ئەنجوومەنی وەزیران بۆ بڕیاردان لەسەر هەڵوەشاندنەوەیان.  یەکەم: یەکخستنی پلەی وەزیفە و ناونیشان لەگەڵ مووچەی فەرمانبەران، پێویستە بە حوکمی یاسای خزمەت و میلاکی ژمارە ٢٥ی ساڵی ١٩٦٠ی هەموارکراوبێت.  دووەم: هەڵوەشاندنەوەی هەر پلەیەکی وەزیفی و ناونیشانێک کە درابێتە فەرمانبەر کە هاودژبێت لەگەڵ یاسای ئاماژە پێکراو.  سێیەم: لیژنەی باڵای وەزارەت و لیژنە لاوەکییەکان ئەرکی راستکردنەوەی ناونیشان و پلەی وەزیفی بەپێی یاسای ژمارە ٢٥ی هەموارکراوی ساڵی ١٩٦٠.  یەکەم: گشت پلە و مەرتەبەی وەزیفی کە درابێت بە مووچەخۆر بەدەر لە یاسا کارپێکراوەکان هەڵدەوەشێتەوە چ لە یەکەم رۆژی دەستبەکاربوونی پێی درابێت یان لەدوای رۆژەکانی دواتر لە دامەزراندنیان.  دووەم: هەموو ئەو بڕیارانە هەڵدەوەشێندرێنەوە کە هاودژن لەگەڵ یاسای خزمەت و میلاکی هەموارکراوی ساڵی ١٩٦٠.  یەکەم: هەڵوەشاندنەوەی پێدانی ساڵانی خزمەت بۆ مووچەخۆران وەک خزمەتی وەزیفی شارستانی و پێشمەرگە و ئاسایشی نێوخۆ کە بۆ ئەو ماوانەی لەگەڵ ماوەی خوێندنی مووچەخۆر یەکدەگرێتەوە، هەروەها ئەو ماوانەی کە مووچەخۆر تەمەنی لە ١٦ ساڵ کەمتربووە.  دووەم: هەڵوەشاندنەوەی ساڵانی خزمەت زیندانیان و راگیراوانی سیاسی ناگرێتەوە.  یەکەم: هەر پێگەیەکی یاسایی لە بواری راژەی شارستانی، راژەی گشتی درابێت بە فەرمانبەر بە بڕیاری کارگێڕی پارێزراو دەبێت.  دووەم: ئەو فەرمانبەرانەی کە بەپێی یاسای چاکسازی پلە و مەرتەبەی زیادەیان لێ وەردەگیرێتەوە و راستکردنەوەی مووچە و ناونیشانیان بۆ دەکرێت بەم شێوەیە دەبێت:  ا - ئەو فەرمانبەرانەی بەر لە ٢٠٠٣ دامەزراون، دوا سەرمووچە و پلە بەرزکردنەوەی ساڵی ٢٠٠٣ یان بۆ دەکرێت بە بنەما بۆ راستکردنەوەی مووچەو ناونیشانیان.  ب - ئەو فەرمانبەرانەی لە دوای ٢٠٠٣ ێوە دامەزراون، لە کاتی دامەزراندنیانەوە پێداچوونەوەو راستکردنەوەی مووچەو ناونیشانیان بۆ دەکرێت.  سێیەم - ئە بڕیارانە تەنیا ئەو کەسانە دەگرێتەوە کە تاوەکو پەسەندکردنی یاسای چاکسازی ژمارەی ٢ی ساڵی ٢٠٢٠ مووچەیان وەرگرتووە.   چوارەم: ئەو فەرمانبەرانەی کە خزمەتی ئاوارەیی یان پێشمەرگایەتی یان کەرتی تایبەتیان بۆ ئەژمارکراوە، بەپێی یاسای چاکسازی ساڵی ٢٠٢٠ خزمەتەکەیان هەڵدەوەشێتەوەو راستکردنەوەی مووچەو ناونیشانیان بۆ دەکرێتەوە بەپێی ساڵانی خزمەت، بڕوانامە و تەمەن.  پێنجەم: لە کاتی دروستبوونی هەر ئاستەنگ و ناڕوونییەک وەزارەتەکان و لایەنەکانی نەبەستراو بە وەزارەت بۆیان هەیە داوای روونکردنەوەو هاوئاهەنگی پێویست لە بەڕێوەبەرایەتیی بودجە لە وەزارەتی دارایی و ئابووری بکەن.   مەسروور بارزانی، سەرۆکی حکومەتی هەرێمی کوردستان لە گوتارەکەیدا لە پەرلەمانی کوردستان لەبارەی چاکسازی کارگێڕیی رایگەیاند، پێداچوونەوە بە هەیکەلیەتى سەرجەم وەزارەت و دامودەزگاکانى حکومەتى هەرێمى کوردستان، لە چوارچێوەی پڕۆسەى چاکسازى لە ئاستى کارگێڕیدا، بە رەچاوکردنى پێداویستى فیعلى و تایبەتمەندیەکانیان دەکرێت، بەهەمان شێوە پێداچوونەوەو دابەشکردنەوەى میلاکى سەرجەم دامودەزگاکانى حکومەتى هەرێمى کوردستان دەکرێت".  سەرۆکی حکومەت راشیگەیاند "دابەشکردنى پەیکەرى ئیدارى هەر وەزارەت و دامودەزگایەک بۆ سێ ئاستى (سەرکردایەتى، سەرپەرشتیارى، جێبەجێکارى)  هەروەها جیاکردنەوەى ئیشوکارەکانى سەرجەم وەزارەت و دامودەزگاکان بۆ دوو بەشى سەرەکى لایەنى کارگێڕى و دارایى و لایەنى پسپۆڕى و بچووککردنەوە و داڕشتنەوەى قەبارەى یەکە کارگێڕییەکان بە رەچاوکردنى سروشتى کارو چالاکیەکانیان".  لە کۆبوونەوەی یەکەمی لیژنەی بایۆمەتری لە ٧/٩/٢٠٢٠ بڕیاردراوە کە قۆناخی دووەمی بایۆمەتری هاوتەریب و یارمەتیدەر بێت بۆ پێداچوونەوە بە میلاکاتی فەرمانبەران و بەستنەوەی بە سیستمی بایۆمەتری. حکومەتی هەرێمی کوردستان مەبەستیەتی لەو چاکسازییەدا بۆ هەژمارکردنەوەی خزمەت یەک سیستم جێبەجێبکرێت و هیچ جیاوازییەک لە جێبەجێکردنی نەبێت لە نێوان وەزارەت و دەستە نەبەستراوەکان بە وەزارەتەکان.