دکتۆر جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "بەشە بودجەی پارێزگای کەرکووک لە پرۆژەیاسای بودجەی فیدراڵی ساڵی ٢٠٢١ ـی عێراقدا، بە ژمارە و بە روونی دیارینەکراوە، لە کاتێکدا بەشە بودجەی هەر ١٤ پارێزگاکەی دیکەی عێراق بە ژمارە و لە خشتەیەکدا دیاریکراون".  دکتۆر جەمال کۆچەر گوتیشی: "پێشتر پرسیارمان لە حکومەت کرد بۆچی بەشە بودجەی کەرکووک لە پرۆژەیاسای بودجەی ٢٠٢١ دا بە روونی دیارینەکراوە، حکومەت لە وەڵامدا گوتی کەرکووک لە هەموو شتێکدا دۆخێکی تایبەتی هەیە، بەڵام سەرەڕای ئەوەش لە پرۆژەیاسای بودجەی ٢٠٢١ ـی عێراقدا بەشە بودجەیەک بۆ کەرکووک تەرخانکراوە، هەرچەندە بڕەکەی دیار نییە".  ئەندامەکەی لیژنەی دارایی لە پەرلەمانی عێراق ئاشکراشی کرد: "بڕیارە لیژنەی دارایی لە پەرلەمانی عێراق، سبەی پێنجشەممە، لەگەڵ راکان سەعید، پارێزگاری کەرکووک بە وەکالەت بەشە بودجەی کەرکووک لە پرۆژەیاسای بودجەی فیدراڵی ساڵی ٢٠٢١ ـی عێراقدا تاوتوێ بکات، بۆ ئاشنابوون بە وردەکارییەکانی ئەو بەشە بودجەیە".  لە پرۆژەیاسای بودجەی فیدراڵی ساڵی ٢٠٢١ ـی عێراقدا، کە پەرلەمان بە درێژایی ئەم هەفتە تاوتوێی کرد، لە سێ بڕگەدا ناڕاستەوخۆ ئاماژە بەوە کراوە، کە بەشە بودجەیەک بۆ پارێزگای کەرکووک تەرخان دەکرێت، بەڵام دیارینەکراوە ئەو بەشە بودجەیە چەندە، بڕگەکان بریتین لە پارەی پترۆدۆلار، ٢ تریلیۆن دیناری بودجەی پەرەپێدانی پارێزگاکان و هەرێمەکان، لەگەڵ بودجەی تەرخانکراو بۆ پارێزگا بەرهەمهێنەرەکانی نەوت.