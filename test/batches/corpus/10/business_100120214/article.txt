بانکی جیهانیی راپۆرتی پێشبینییەکانی بۆ گەشەی ئابووری وڵاتان بڵاوکردەوە و تێیدا بێشبینییەکانی بۆ گەشەی ئابووریی عێراق بەرزکردووەتەوە.  لەکاتێکدا لە ساڵی ٢٠١٩ کۆی بەرهەمی ناوخۆی عێراق کە دەرخەری گەشەی ئابوورییە بە رێژەی ٤.٤ % گەشەی کرد، لە ساڵی ٢٠٢٠ پاشەکشەیەکی بێوێنەی تۆمارکرد و بە رێژەی ٩.٥ % دابەزی. بۆ ئەمساڵ بانکەکە پێشبینیدەکات ئابووریی عێراق ٢ % گەشە بکات و لە ساڵی ٢٠٢٢ بە رێژەی ٧.٣ %.   بەگوێرەی بانکەکە لوبنان لە ساڵی ٢٠١٩ لەنێو وڵاتانی رۆژهەڵاتی نێوەڕاست زۆرترین پاشەکشەی ئابووری تۆمارکردووە و کۆی بەرهەمی ناوخۆی بە رێژەی ١٩.٢ % دابەزیوە، هاوکات میسر تاکە وڵاتی ناوچەکە بووە ئابوورییەکەی پاشەکشەی نەکردووە بە پێچەوانەوە ٣.٦ % گەشەی کردووە.   بانکی جیهانی جەخت لەوە دەکاتەوە کە باشبوونەوەی دۆخی ئابووری وڵاتانی رۆژهەڵاتی نێوەراست پشت بە کەمبوونەوەی ژمارەی تووشبوون بە ڤایرۆسی کۆرۆنا، سەقامگیربوونەوەی بازاڕی نەوت، تەشەنەنەکردنی گرژییەکان لە ناوچەکە و دابەشکردنی پێکوتەی کۆرۆنا لە نیوەی یەکەمی ئەمساڵ و ساڵی داهاتوودا دەبەستێت. هەروەها پێشبینیدەکات چالاکییە ئابوورییەکانی وڵاتانی بەرهەمهێنەری نەوت لەمساڵدا بە رێژەی ١.٨ % زیادبێت، هۆکاری ئەمەش بۆ بەرزبوونەوەی خواست لەسەر نەوت دەگەڕێنێتەوە.   عێراق دووەم گەورەترین بەرهەمهێنەری نەوتی نێو رێکخراوی ئۆپێکە و بە نەوتی هەرێمی کوردستانەوە رۆژانە زیاتر لە چوار ملیۆن بەرمیل نەوت بەرهەمدەهێنێت هاوکات بە رێژەی زیاتر لە ٩٣ % پشت بە داهاتی نەوت دەبەستێت.   ساڵی رابردوو بەهۆی دابەزینی نرخی نەوت، ئەو وڵاتە گیرۆدەی قەیرانێکی دارایی سەخت بوو کە ناچاربوو بۆ دابینکردنی مووچەی فەرمانبەران پەنا بباتە بەر وەرگرتنی قەرز. عێراق شەش ملیۆن فەرمانبەر و خانەنشینی هەیە. کە مانگانە پێویستی بە زیاتر لە شەش ملیار دۆلار هەیە بۆ پێدانی مووچەی فەرمانبەران و دابینکردنی خەرجییەکانی.  بەهۆی بڵاوبوونەوەی ڤایرۆسی کۆرۆنا و دابەزینی نرخی نەوت لە چەند مانگی رابردوودا، داهاتی نەوت زۆر کەمبووەوە و کە بایی دابینکردنی مووچەی فەرمانبەرەکانیشی ناکات. تەنانەت لە مانگی نیسان بەرمیلێک نەوتی بە کەمتر لە ١٤ دۆلار فرۆشت و داهاتەکەی نەگەیشتە ملیار و نیوێک دۆلار.   ئێستا پرۆژەیاسای بودجەی ساڵی ٢٠٢١ی عێراق لە پەرلەمانە و خوێندنەوەی بۆ دەکرێت. پرۆژەیاسای بودجە ١٦٤ تریلیۆن دینارە  و ٧٤ تریلیۆن کورتهێنانی هەیە کە زۆربەی بە وەرگرتنی قەرزی ناوخۆ پڕدەکرێتەوە.