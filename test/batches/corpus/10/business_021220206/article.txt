رۆژی ١٥ ـی مانگی رابردوو، نێچیرڤان بارزانی سەرۆکی هەرێمی کوردستان لەبارەی بەشە بودجەی کوردستانەوە رایگەیاند: "هەرێمی کوردستان هەموو کات ئامادەی رێککەوتن بووە. راپۆرتێکی ورد بە هەموو بەڵگەکانەوە پێشکەشی پەرلەمانی کوردستان و لایەنە عێراقییەکان دەکرێت. "  راپۆرتەکە کە وێنەیەکی دەست رووداو کەوتووە، هەموو قۆناخەکانی دانوستاندنی هەولێر و بەغدای تێدا روونکراوەتەوە، هەر لە سەردانی مەسرور بارزانی، سەرۆکوەزیرانی هەرێمی کوردستان دوای ٦ رۆژ لە سوێندخواردنی کابینەکەی عادل عەبدولمەهدی تاوەکو دەگاتە داوای ناردنی مووچەی چوار مانگی ئەمساڵ کە بەغدا هیچ پارەیەکی نەناردووە.  "دۆخی سیاسی هەموو شتێکی گۆڕی"  لە راپۆرتی حکومەتی هەرێمی کوردستاندا بە ناونیشانی "راستییەکان لەبارەی دانوستاندنی حکومەتی فیدراڵی و هەرێم لەسەر نەوت، داهات و دەروازە سنوورییەکان لەگەڵ شایستەکانی هەرێم لە بودجەدا" هاتووە کە لە "کابینەی پێشووی حکومەتی عێراقدا لیژنەیەکی باڵا سەرپەرشتیی یەکلاییکردنەوەی کێشە داراییەکانی دەکرد، لیژنە باڵاکەی نێوان هەردوولا دوای کۆبوونەوە و گفتوگۆی چڕ توانیی بگاتە چوارچێوەیەک بۆ چارەسەری کێشەکان، لە ٢٥ ـی تەمموزی ٢٠١٩ دا هەرێمی کوردستان پەڕەیەکی پێشکەش کردووە بۆ چارەسەری کێشەکانی نەوت و گاز و ناوچە کێشە لەسەرەکان. "  مانگەکانی سەرەتای دەسەڵاتی عادل عەبدولمەهدی بۆ کورد سەرەتایەکی باش بوو، بەڵام خۆپێشاندان و ناڕەزایەتیی خەڵک لە حکومەتەکەی عەبدولمەهدی زۆر شتی گۆڕی لەنێویدا ئەو رێککەوتنەی لە کۆتایی مانگی تشرینی دووەمی ساڵی رابردوودا لەنێوان هەردوولادا کرا.  لە راپۆرتەکەی حکومەتدا هاتووە: "لەسەر بنەمای بڕیارەکانی لیژنەی باڵای هەردوولا و هەنگاوی ئەرێنیی لیژنەکە، شاندی حکومەتی هەرێمی کوردستان بە سەرۆکایەتیی جێگری سەرۆکوەزیران کۆمەڵێک دیدار و کۆبوونەوەی لەگەڵ نوێنەرانی حکومەتی فیدراڵی کرد. ئەو کۆبوونەوانە رێککەوتنێکیان لەبارەی بودجەوە لێکەوتەوە و لەسەر چەند هەنگاوێک رێککەوتن، لەوانە هەرێمی کوردستان ٢٥٠ هەزار بەرمیل نەوت رادەستی کۆمپانیای بەبازاڕکردنی نەوتی عێراق (سۆمۆ) دەکات. سۆمۆ بەرپرس دەبێت لە فرۆشتنی ئەو نەوتە و و گەڕانەوەی داهاتەکەی بۆ حکومەتی فیدراڵی، لەگەڵ جێبەجێکردنی ئەو پابەندییەی هەیەتی لەبارەی گرێبەست لەگەڵ کۆمپانیای کڕیاری نەوت و. هەروەها خەرجیی گواستنەوەی نەوت لە هەرێمی کوردستانەوە بۆ بەندەری جەیهانی تورکی. "  رێککەوتنیش لەسەر ئەوە کرا کە بەرهەمهێنانی نەوت لە هەرێمی کوردستان رۆژانە ٤٥٠ هەزار بەرمیل نەوت بێت. هەرێمی کوردستانیش زانیاری و خەرجییەکانی بەرهەمهێنانی ئەو ٢٠٠ هەزار بەرمیلەی نەوت دەمێنێتەوە بخاتەڕوو. لە رێگەی کۆمپانیای "دیلۆیتەوە" هەموو داتا و زانیارییەکانی بەرهەمهێنانی نەوت و هەناردەکردن و فرۆشتن و خەرجیی دەرهێنان پێشکەشی وەزارەتی نەوت کراوە. حکومەتی هەرێمی کوردستان دەڵێت: "ئەو راپۆرتانەش جێگەی رەزامەندی بوون. "  لە خاڵێکی دیکەدا هاتووە: "رێککەوتن کراوە بۆ گواستنەوەی هەموو داهاتە نانەوتییە فیدراڵییەکان بۆ وەزارەتی دارایی عێراق بەپێی یاسای بەڕێوەبردنی کارگێڕیی ژمارە ٦٦ ـی ساڵی ٢٠١٩. "  بە گوێرەی راپۆرتەکە، لەبەرامبەر رادەستکردنی ئەو داهاتە نەوتی و نانەوتییەدا پشکی هەرێمی کوردستان لە ساڵێکدا بە ١٢ تریلیۆن و ٥٧٧ ملیار و ٨٧ ملیۆن و ٢٣ هەزا دینار دیاریکرا، واتە مانگانە ٨٥٧ ملیۆن دۆلار بۆ هەرێمی کوردستان بنێردرێت لەگەڵ خەرجیی بەرهەمهێنانی نەوت لە کێڵگە نەوتییەکانی هەرێمی کوردستان کە مانگانە ٢٩ ملیۆن دۆلارە لەسەر بنەمای کۆی خەرجی کرداری و دوای دوورخستنەوەی خەرجی سیادی.  حکومەتی هەرێمی کوردستان دەڵێت: "بەڵام سەرەڕای ئەو رێککەوتن و هەوڵانە، دۆخی سیاسیی ئەو کات و دەستلەکارکێشانەوەی حکومەتەکەی عادل عەبدولمەهدی وایکرد پرۆژەیاسای بودجەی ٢٠٢٠ نەنێردرێتە پەرلەمان تاوەکو لەوێوە پەسند بکرێت. "  حکومەتی نوێ... رێککەوتنێکی نوێ   دوای پێکهێنانی حکومەتی نوێی عێراق لە سەرەتای مانگی ئایاری ئەمساڵ، هەرێمی کوردستان دەستی بە کۆمەڵێک گفتوگۆ کردەوە لەگەڵ حکومەتی عێراق. دوای سێ مانگ هەردوولا جارێکی دیکە رێککەوتنێکیان کرد. رێککەوتنەکە لە ١٥ ـی ئاب واژۆ کرا و بۆ سێ مانگ بوو. بەپێی رێککەوتنەکە دەبوو عێراق تاوەکو پەسندکردنی بودجە ٣٢٠ ملیار دینار بۆ هەرێمی کوردستان بنێرێت، بەڵام ئەو پارەیەش نەهات.  لە راپۆرتەکەی حکومەتی هەرێمی کوردستاندا لەبارەی ئەو رێککەوتنەوە دەڵێت: "لە دەقی رێککەوتنەکەدا هاتووە: لەسەر وەزارەتی دارایی فیدراڵی پێویستە مانگانە ٣٢٠ ملیار بۆ هەرێم بنێرێت بۆ بەشێکی خەرجییەکانی. ئەو بڕە پارەیەش لەسەر بنەمای هاوکێشەی حیسابی خەمڵێنراوی حکومەتی فیدراڵی دانراوە لە داهاتی نەوتی هەرێم و داهاتی دیکە، بە جۆرێک حکومەتی فیدراڵی هەموو داهاتێكی نەوتی و نانەوتی لە یاسای بودجەی عێراق بڕیوە، چونکە شایستەکانی هەرێمی کوردستان بەپێی یاسای بودجە ١٢.٦٧ % بووە، بەڵام هەرێمی کوردستان دوای ئەوەی داهاتی ٢٥٠ هەزار بەرمیل و داهاتی دەروازە سنوورییەکانی لێدەبڕدرێت، ٣٢٠ ملیار دیناری بۆ دەنێردرێت. بەو جۆرەش هیچ بیانوویەک نامێنێتەوە کە هەرێمی کوردستان داهاتی نەوتی و نانەوتی رادەستی حکومەتی فیدراڵی ناکات. "  بەڵام وەکو لە راپۆرتەکەدا هاتووە: "سەرەڕای ئەو رێککەوتنە، بەڵام هەرێمی کوردستان بۆ مانگەکانی ئایار، حوزەیران، تەممووز و تشرینی یەکەم هیچ بڕە پارەیەکی لە بەغداوە بۆ نەهاتووە بەبێ بوونی هیچ بنەمایەکی یاسایی. جگە لەوەش شایستە و مووچەی پێشمەرگە سەرەڕای ئەوەی خراوەتە نێو وەزارەتی بەرگری عێراق لە چوارچێوەی نەفەقاتی سیاسی، نەدراوە. "  داوای ناردنی تریلیۆنێک و ٢٨٠ ملیار دینار   حکومەتی هەرێمی کوردستان لەگەڵ ئەوەی پەسندکردنی یاسای پڕکردنەوەی کورتهێنانی دارایی بەبێ کورد بە پێچەوانەی هاوبەشی و هاوسەنگی دادەنێت، بەڵام لە ٨ خاڵیشدا هەڵوێستەکانی خستووەتەڕوو و دەڵێت: "لە رێگەی دوو نووسراو لە بەروارەکانی ٥/١٠/٢٠٢٠ و ١٨/١٠/٢٠٢٠ داوای رێککەوتنێکی جێگیرمان کردووە لەسەر بنەمای دەستوور. "  لە ٨ خاڵیشدا هەڵوێستی هەرێمی کوردستان روونکراوەتەوە و تێیدا دەڵێت: "ئامادەین بۆ رادەستکردنی داهاتی نەوتی بەپێی ئەو رێککەوتنەی کراوە لەسەر بنەمای یاسای کارگێڕیی دارایی بەهۆی نەبوونی یاسای بودجە، لەگەڵ رادەستکردنی داهاتی دەروازە سنوورییەکان، هاوکات داوای پەسندکردنی یاسای نەوت و گازیش دەکات. "  هەروەها حکومەتی هەرێمی کوردستان لاریشی نییە بەپێی راپۆرتەکە لەوەی گومرگەکان لەلایەن عێراقەوە بەڕێوەببرێن بەپێی  ماددەی ١١٤ یەمی دەستوور. داواش دەکات پشکی هەبێت لەو قەرزانەی عێراق بۆ پڕکردنەوەی کورتهێنان دەیانکات، چونکە وەکو حکومەت دەڵێت: "ئەو قەرزانە لە رێگەی نەفەقاتی سیادی لە بودجەی گشتی دەدرێنەوە و هەرێمی کوردستانیش بەشێکی شایستەکانی لێدەبڕدرێت لە دانەوەی قەرزەکان، ئەوەش بە روونی لە دەستووردا باسکراوە. "  لە دوابەشی راپۆرتەکەشدا ئاماژە بە دوایین کۆبوونەوەی ئەنجوومەنی وەزیرانی هەرێمی کوردستان و ناردنی نامەیەک بۆ سەرۆکوەزیرانی عێراق کراوە و دەڵێت: "هەڵوێستی نەگۆڕی هەرێمی کوردستان دووپاتکراوەتەوە لە دیدگەی گەیشتن بە رێککەوتنێک بەپێی دەستوور و لە بودجەی ساڵی ٢٠٢١ ـی عێراق، لەگەڵ پێویستی پابەندبوونی وەزارەتی دارایی فیدراڵی بۆ ناردنی شایستەکانی هەرێمی کوردستان بە بڕی تریلیۆنێک و ٢٨٠ ملیار دینار بۆ مانگەکانی ئایار، حوزەیران، تەممووز و تشرینی یەکەمی ٢٠٢٠، چونکە سەرەڕای بڕینی داهاتی نەوتی و نانەوتیی هەرێمی کوردستان لە پشکی بودجەدا، ئەو پارەیە نەنێردراوە، بە جۆرێک ئەو پارەیە پێش یاسای قەرز شایستەی هەرێمی کوردستانە، چونکە یاسای قەرز لە ١٢ ـی ١١ ـی ٢٠٢٠ ـدا کەوتە بواری جێبەجێکردنەوە. "  سەرەڕای ئەو بەڵگانە، بەڵام هێشتا هیچ شاندێکی حکومەتی هەرێمی کوردستان سەردانی بەغدای نەکردووە.  شێروان میرزا سابیر، ئەندامی لیژنەی دارایی لە پەرلەمانی عێراق داوا دەکات: "هەرێمی کوردستان دوو شاندی تەکنیکی و سیاسی بنێرێتە بەغدا بۆ گفتوگۆ لەسەر پشکی هەرێمی کوردستان لەنێو بودجەدا. شاندە سیاسییەکە بۆ رێککەوتن لەگەڵ حکومەتی عێراق و شاندی تەکنیکیش بۆ ئەوەی بچنە نێو وردەکارییەکان لە یاسای بودجەدا. "  ئەو ئەندامەی لیژنەی دارایی پێیوایە "دەرفەت ماوە" بۆ ئەوەی رێککەوتن لەگەڵ بەغدا بکرێت و دەڵێت: "پەسندکردنی بودجە تاوەکو نێوەڕاستی مانگی داهاتوو دەخایێنێت. "  لە ماوەی ساڵێکدا هەرێمی کوردستان و عێراق دوو جار رێککەوتنیان کردووە، بەڵام ئێستا سەرەڕای تێپەڕینی ٤٠ رۆژ مووچەی فەرمانبەران دابەشنەکراوە.   بەپێی ئەو بەڵگانەی حکومەتیش بێت، نەبوونی هیچ بیانوویەک بۆ ناردنی ٣٢٠ ملیار دینارەکە هۆکاری دابەشنەکردنی مووچەیە. ئێستا جیاواز لە حکومەت، هەرێمی کوردستان ترسی هەیە لە پەرلەمان جارێکی دیکە گورزی لێ بدرێت و یاسای قەرز ببێتە بنەمای پەسندکردنی یاسایی بودجەی ٢٠٢١.