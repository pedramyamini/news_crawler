هاوسەرۆکایەتی بەڕێوەبەرایەتیی خۆسەری باکوور و رۆژهەڵاتی سووریا لە دوو بڕیارا کە بەژمارە ٤٥ و ٤٦ لە ١٦ - ٥ - ٢٠٢٠ دەرچووە، مۆر و واژۆی (بێریڤان خالید و عەبدولمهباش)ی بەسەرەوەیە، بڕیاریان لەسەر پێدانی ٢٥ هەزار لیرەی سووری (١٥ دۆلار) بە فەرمانبەران و ١٠ هەزار لیرەی سووری (٦ دۆلار) بە کارمەندانی ئەمنی سنووری بەڕێوەبەرایەتیەکە داوە.  لە بڕیارەکەدا هاتووە، بەهۆی نزیکبوونەوەی جەژنەوە و بە لەبەرچاوگرتنی دۆخی دارایی فەرمانبەران و کارمەندانی بەڕێوەبەرایەتی بڕیار لەسەر پێدانی هاوکاری ماددی دراوە.  هەروەها لە رۆژی چوارشەممە ٢٧ - ١١ - ٢٠١٩ ئەنجوومەنی جێبەجێکاری بەڕێوەبەرایەتی خۆسەر مووچەی فەرمانبەرانی بەڕێژەی ١٥ - ٣٠ % لە رۆژئاوای کوردستان زیادکرد. هۆکاری زیادکردنەکەش بۆ ئەوە گەڕێندرایەوە، بە ئامانجی باشترکردنی دۆخی دارایی فەرمانبەران و کارمەندانیان دراوە.  لوقمان ئەحمێ، گوتەبێژی بەڕێوەبەرایەتیی خۆسەر بە تۆڕی میدیایی رووداوی راگەیاند: "ئەوانەی مووچەیان لە ٨٠ هەزار لیرەی سووری کەمتربوو رێژەی ٣٥ % بۆ مووچەکانیان زیادکربووە، ئەوانەشی مووچەیان لە ٨١ هەزار تاوەکو ١٠٠ هەزار لیرە بوو رێژەی ٢٥ % ی هاتووەتەسەر و ئەوانەشی مووچەکانیان لە ١٠١ هەزار لیرە بەسەرەوەیە تەنیا ١٥ % بۆ مووچەکانیان زیادبووە. "