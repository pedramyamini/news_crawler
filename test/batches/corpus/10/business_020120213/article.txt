سەدان بارهەڵگر لە رێگەی توونێلی نێوان هەردوو وڵات هاتووچۆیان کرد و دەیان کەشتیش کاڵا و کەلوپەلیان گواستەوە. ٧٠ % ـی ئاڵوگۆڕی بازرگانی نێوان بەریتانیا و فەرەنسا لە رێگەی بەندەرەکانی کالایس و دەنکێرک ئەنجامدەدرێت رۆژانەش ٦٠ هەزار کەس و ١٢ هەزار بارهەڵگر لەنێوان هەردوولا هاتووچۆ دەکەن.  جین میشێل، بەڕێوەبەری گومرگی هاوتسی فەرەنسا ئاماژە بەوە دەکات، "ئەو رێکخراوەی دروستمان کردووە، ئەو لایەنە جیاوازانەی کاریش لە هاتووچۆی بارهەڵگرەکان دەکەن و ئامێرە کۆمپیوتەرییەکانیش بەباشی کاریان کرد بێ ئەوەی قەرەباڵخی دروستبێت. بۆیە ئێمە چاوەڕێی تاقیکردنەوەی باشترین لە رۆژانی داهاتوو".   ئێرلەندای باکوور کە سنوورێکی هاوبەشی لەگەڵ ئێرلەندای ئەندامی یەکێتیی ئەوروپا هەیە و پەیوەندییەکی بازرگانی بەهێز لەنێوانیاندا هەیە، پێشبینی دەکرێت زیاتر لەو وڵاتەی نزیکبکاتەوە و لە بەریتانیا دووربکەوێتەوە. لەکاتێدا ئاڵوگۆڕی بازرگانی لەنێوان هەردوولا بە ئازادانە بەردەوامدەبێت، بەڵام پەیوەندیی ئاڵوگۆڕی بازرگانیان لەگەڵ بەریتانیا گۆڕانکاری بەسەردا دێت.   ئارلێن فۆستەر، سەرۆکوەزیرانی ئێرلەندای باکوور "پێموایە ئەوەی بۆریس جۆنسن لەبارەی باکووری ئێرلەندا پێشنیازی کردووە خەنجەرێکە لە دڵی یەکێتیی نێوان ئێرلەندا و باکوور. کاری ئێمەش ئێستا وەک یەکێتیخواز بریتی دەبێت لە هەوڵدان و چاککردنەوەی زیانەکان".   حەوت رۆژ پێش کۆتاییهاتنی ماوەی راگوزەری چوونەدەری بەریتانیا لە یەکێتیی ئەوروپا، رێککەوتنی بازرگانی لەنێوانیاندا کرا، بەگوێرەی رێککەوتنەکە هەردوولا پێناسی گومرگی لەسەر کاڵای هاوردەی یەکدی دانانێن، بەڵام لەکاتی هاتووچۆی خەڵک و گواستنەوەی کەلوپەل پشکنین بۆ پاسپۆرت و کاڵا لە سنوورەکاندا دەکرێت.