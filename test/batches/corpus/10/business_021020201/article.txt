ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، حکومەتی هەرێمی کوردستان بڕیاریداوە کارەبا بداتە کەرتی تایبەت، بۆ ئەو مەبەستەش کارەبای هەرێمی کوردستان بەسەر سێ زۆندا دابەشدەکرێ بۆ ئەوەی کۆنترۆڵکردنی ئاسانتر بێت و مانگی ١٢ ش بڕیارەکە جێبەجێدەکرێت.  سەبارەت بە نرخی یەکەی کارەبا دوای ئەوەی دەدرێتە کەرتی تایبەت، ئومێد ئەحمەد گوتی: "بەکاربردنی کارەبا لەسەر خواستی هاونیشتمانی خۆیەتی، ئەگەر بیەوێ بە کارت بێ، یان بە پێوەر، نرخەکەشی هەمان نرخی ئێستا دەبێت و زیاد ناکات".  لەبارەی کاریگەرییەکانی ئەم بڕیارەش گوتەبێژی وەزارەتی کارەبا ئاماژەی بەوە کرد، کاریگەرییەکی زۆری لەسەر نەهێشتی زێدەڕۆیی و سەرپێچی دەبێت و بەشێوەیەکی بەرچاو کەمدەبنەوە.  رۆژی چوارشەممەی رابردوو، گوتەبێژی وەزارەتی كارەبا بە رووداوی رایگەیاند، بەپێی ئەو پلانەی دایانناوە  مانگی داهاتوو نزیكەی ٢٢ كاژێر كارەبای نیشتمانی دەبێت. هەروەها دەڵێت پلانێكیان هەیە لە مانگی ١١ دا ٥٠٠ مێگاواتی دیكەی كارەبا زیاد  بكەن.    گوتەبێژی وەزارەتی كارەبا، ئەوەشی خستەڕوو، لە پلانیاندایە بۆ  مانگی ١١، مێگاواتێكی زۆرتر بۆ سیستەمی كارەبا زیاد بكەن و دەڵێت: "بەپێی ئەو پلانەی دامانناوە و لە مانگی ١١ دا ٥٠٠ مێگاواتی  دیكەی كارەبا بۆ سیستەمی كارەبای كوردستان زیاد دەكەین، ئەو كاتە  ئەگەر گرفتی دیكەمان بۆ دروست نەبێت دۆخی كارەبا زۆر باش دەبێت".   بەرهەمهێنانی كارەبا ئێستا لە كوردستان زیاتر لە ٣٠٠٠ مێگاواتە  خواستیش تاوەكو رادەیەك دابەزیووە بۆ نزیكەی ٣٥٠٠ مێگاوات.