٢١ ـی ئەم مانگە، بەڕێوەبەری راگەیاندنی بانکی رەشید رایگەیاند، بانکەکە بڕیاریداوە ١٠ ملیۆن دینار بۆ ئەو فەرمانبەرانە خەرج بکات کە دەیانەوێت ژنی دووەم بهێنن.   ئەمەل شوەیلی، بەڕێوەبەری راگەیاندنی بانکی رەشید بەشداری بووڵتەنی هەواڵەکانی نیوڕۆژی تۆڕی میدیایی رووداوی کرد و گوتی "ئەو بڕە پارەیە دەدرێتە هەموو فەرمانبەران، بەبێ ئەوەی بزانرێت خەڵکی کوێیە، ئەم بڕیارەش دوای ئەوەهات کە ژمارەیەکی زۆر داواکارییمان لەلایەن بێوەژنەکانەوە بۆ هات. لەبەرئەوە پارەکە دەدرێتە ئەو کەسانەی کە ژنی دووەم دەهێنن. "   دوای کاردانەوەکانی ئەو بڕیارە لە سۆشیاڵمیدیا، بانکی رەشید روونکردنەوەیەکی بڵاوکردەوە، دەڵێت، ئەوانەی قەرزەکەیان پێدەدرێت دەبێت یان هاوژینەکانیان مردبێت یان لێیان جیابووبنەوە.   سەبارەت بەوەی کە ئەو بڕیارە بۆ ئەوەیە تاوەکو پیاوان ژنی دووەم بهێنن، یاخود بۆ چ مەبەستێکە. بەڕێوەبەری راگەیاندنی بانکی رەشید ئاماژەی بەوەدا، کە ئەو بڕیارە وەک هاندانی ئەوە نییە کە پیاوان ژنی دووەم بهێنن، بەڵکو کۆمەڵێک داواکارییمان بۆ هاتووە لەلایەن ئەو ژنانەی کە لە پیاوەکانیان جیابوونەتەوە. "ئەو بڕیارەش بۆ هەردوو رەگەزە، چونکە رەنگە لە هەردوولا هەبێت کە پێویستی بەو هاوکارییە. لەبەرئەوە بانکەکەمان بڕیاری داوە کە ئەم جۆرە پارەیە بدات. "  هەرچەندە بانکی رەشید دەڵێت، بڕیارەکە بۆ هەردوو رەگەزە، بەڵام دینا ئەلسەعدی، چالاکڤانی بواری ئافرەتان دەڵێت، ئەو بڕیارە "کەمکردنەوەی شکۆی ئافرەتە، لەکاتێکدا دەبێت هاوسەرگیرییەکەی لەپێناو پارە و بەدەستهێنانی ماددی نەبێت".  سەبارەت بە مەرجی ئەو کەسانەی کە ئەو ١٠ ملیۆن دینارە دەیانگرێتەوە، پێشتر ئەمەل شوەیلی بە رووداوی گوت "مەرجەکان بریتین لەوەی کە پێشتر کەسەکە سوودمەند نەبووبێت، دەبێت کەفیلی هەبێت و دوو ساڵ خزمەتی هەبێت. هەروەها پێویستە لە ماوەی پێنج ساڵ پارەکە بداتەوە".   یاسای باری کەسیی عێراق کە ساڵی ١٩٦٩ دەرچووە، رێگەی بە هاووڵاتیانی عێراق داوە کە زیاتر لە ژنێک بهێنن، بەڵام ئەو یاسایە لە هەرێمی کوردستان هەموارکراوەتەوە و مەرجی قورسی بۆ فرەژنی داناوە.