نووسینگەی ئاماری نیشتمانیی بەریتانیا رۆژی سێشەممە ٢٠٢٠/٠٩/١٥ رایگەیاند، لە مانگی ئایارەوە بۆ کۆتایی مانگی تەممووز رێژەی بێکاری گەیشتووەتە ٤.١ % لە کاتێکدا لە چارەکی پێشتری ئەمساڵدا لەو وڵاتە رێژەی بێکاری ٣.٩ % بوو.  لە بەریتانیا ژمارەی ئەو کەسانەی بێکاربوون و سوودیان لە هاوکارییەکانی حکومەت وەرگرتووە لە مانگی ئابدا گەیشتووەتە ٢.٧ ملیۆن کەس، ئەوەش ١٢١ % زیاترە لە ژمارەی ئەو کەسانەی لە مانگی ئاداردا کە سوودیان لە هاوکارییەکانی حکومەت وەردەگرت.   ئابووریی بەریتانیا لەمساڵدا پاشەکشیێکی گەورە تۆماردەکات کە زیاتر لە چوار دەیەیە ئەو رەوشەی بە خۆیەوە نەبینیوە.  بە گوێرەی نووسینگەی ئاماری بەریتانیا، ئابووریی ئەو وڵاتە بە رێژەی ٢.٢ % زیاتر لەو رێژەیەی پێشبینی دەکرا پاشەکشە دەکات کە هاوشێوەی چارەکی سێیەمی ساڵی ١٩٧٩ یە.    ئەو دامەزراوەیە پێیوایە لە مانگی نیساندا ئابووریی بەریتانیا بە رێژەی ٢٠.٤ % دابەزیوە، ئەوەش گەورەترین ئاستی دابەزینی مانگانەیە لەوەتەی نووسینگەی ئامار دامەزراوە، بەشێوەیەک ئەو دابەزینە سێ هێندەی دابەزینی قەیرانی دارایی ساڵی ٢٠٠٨ و ٢٠٠٩ یە.  لەسەرەتای ماگی حوزەیرانیشدا بانکی ئینگلاند هۆشداریی دا لەوەی لە نیوەی یەکەمی ئەمساڵدا ئابووریی بەریتانیا بە رێژەی ٢٠ % پاشەکشە بکات.