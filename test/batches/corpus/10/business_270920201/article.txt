نەبەز عەبدولحەمید، قایمقامی قەزای ناوەندیی هەولێر بە تۆڕی میدیایی رووداوی راگەیاند، لە رێگەی لیژنەکانی قایمقامیەت و هەموو ئەو لیژنانەی کە لە هەولێر هەن وەکو لیژنەکانی چاودێریی بازرگانی، تەندروستی و ڤێتەرنەری، گرنگییەکی زۆر دەدەنە بابەتی خۆراک، لەبەرئەوەی پەیوەندی بە تەندروستی هاووڵاتیانەوە هەیە. "هەر کەسێکیش هەوڵ بدات خۆراکی خراپ و ماوەبەسەرچوو و نەشیاو بۆ خواردن بهێنێتە بازاڕەکان ئێمە بە تووندترین شێوە سزامانداوە و رێکاری پێویستمان گرتووەتەبەر".  قایمقامی هەولێر دەڵێت، ئەو بارهەڵگرەی ئەمڕۆ یەکشەممە دەستی بەسەردا گیرابوو، "لە یەکێک لە دەروازەکانی خوارووی عێراقەوە داخیل کراوە، لە سنووری پارێزگای سلێمانی هێنراوەتە کۆمەڵگای پیرەمەگرون، لەوێشەوە لە بازگەی هیران هەوڵدراوە بهێندرێتە نێو شاری هەولێر".  بارهەڵگرەکە دوو جۆر ماددەی خۆراکی تێدابووە، نەبەز عەبدولحەمید گوتی "یەکێکیان جۆرە نیشاستەیەکە کە هاوردەکردنی لەلایەن وەزارەتی کشتوکاڵ و تەندروستی عێراق قەدەخەکراوە، بەڵام بە ناوی شیری وشک داخیلکراوە، کە بڕکەی حەوت تۆن و ٥٠٠ کیلۆ بووە. ئەوەی دیکەش زەیتی خورمایە کە بەپێی بڕیارێکی وەزارەتی کشتوکاڵی حکومەتی هەرێمی کوردستان ئەو زەیتە قەدەخەکراوە و لە رووی تەندروستییەوە شیاو نییە بۆ بەکارهێنان".  دکتۆر بارزان کەمال، نوێنەری چاودێری تەندروستی لە لیژنەکانی قایمقامیەتیش گوتی "ئەو دوو ماددە خۆراکییە، ماددەی سەرەتایین بۆ دروستکردنی ماست و قەیماخ، هەردوو ماددە خۆراکییەکەش هاوردەکردنیان قەخەیە".  بەپێی ئامارەکانی قایمقامی هەولێر، لە ماوەی شەش مانگی رابردوودا لەلایەن لیژنەکانی قایمقامیەتەوە زیاتر لە ٢٠٠ تۆن خۆراکی ماوەبەسەرچوو و نەشیاو دەستیان بەسەرداگیراوە، "زیاتر لە ٢٠٠ ملیۆن دۆلاریش سزای ئەو کەسانە دراوە و چەندین کەسیش دەستگیرکراون و رەوانەی دادگە کراون".