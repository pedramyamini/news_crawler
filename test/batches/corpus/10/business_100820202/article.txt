لوئەی ئەلیاسری، پارێزگاری نەجەف رایگەیاند لە ناوچەی ئەلروهبان لە دەریای نەجەف، کێڵگەیەکی گەورەی نەوتیان دۆزیوەتەوە. پارێزگاری نەجەف لە لێدوانێکیدا ئاماژەی بەوەداوە؛ رووپێوە سەرەتاییەکان ئاماژە بە هەبوونی نەوتێکی زۆر لە کێڵگەکە دەکەن، بەڵام دەبێت شارەزایانی نەوت لە وەزارەتی نەوتی عێراق رووپێوی زیاتر لەسەر کێڵگەکە بکەن.  ئەلیاسری راشیگەیاندووە لەبارەی کێڵگە نەوتییەکە سەردانی بەغدا دەکات و لەگەڵ ئیحسان عەبدولجەبار، وەزیری نەوت و بەرپرسانی وەزارەتی نەوت کۆدەبێتەوە بۆ وەبەرهێنان لە کێڵگەکە بۆ ئەوەی ببێتە پاڵپشت بۆ ئابووریی پارێزگای نەجەف.   پارێزگاری نەجەف دوای دۆزینەوەی کێڵگە نەوتییەکە پیرۆزبایی لە خەڵکی نەجەف و کرد ئاماژەی بەوەدا نەوتی کێڵگەکە بۆ خزمەتی تەواوی وڵاتە بەگشتی و بۆ نەجەفە بە تایبەتی.