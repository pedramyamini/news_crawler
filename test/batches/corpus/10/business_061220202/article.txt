ئیحسان عەبدولجەبار، وەزیری نەوتی عێراق گوتی: "لە كانوونی دووەمی ٢٠٢١ ـدا عێراق بۆ یەكەم جار دەست دەكات بە هەناردەكردنی سێ جۆر نەوت. لە بودجەی ساڵی ٢٠٢١ ـیشدا نرخی بەرمیلێک نەوت بە ٤٢ دۆلار دەخەمڵێنین، بڕی هەناردەی نەوتی خاویش لە كانوونی یەكەمدا رۆژانە نزیكەی ٢.٨ ملیۆن بەرمیل بووە. "  وەزیری نەوتی عێراق ئاماژەی بەوە دا، كۆمپانیای ئیكسۆن پشكەكانی خۆی لە كێڵگەی نەوتی رۆژئاوای قوڕنە ١ نافرۆشێت و جۆرێك سستییش لە كارەكانی كێڵگەی گازی عەكازدا هەیە، سیاسەتی دەوڵەتیش بە ئاراستەی پشتگیریكردن و وەبەرهێنانە لە كەرتی گازدا.  ئیحسان عەبدولجەبار گوتیشی: "لە ٢٩ی كانوونی دووەمدا عێراق هەوڵدەدات یەكەم گرێبەستی پێشفرۆشی نەوت بە نزیكەی ٤٨ ملیۆن بەرمیل لە بازاڕەكانی جیهاندا واژۆبكات. "  رێكخراوی ئۆپێك و هاوپەیمانانی رازی بوون لەسەر ئەوەی لە كانوونی دووەمی ٢٠٢١ ـدا عێراق رۆژانە ٥٠٠ هەزار بەرمیل نەوت زیاتر بەرهەمبێنێت.  دوای كۆبونەوەی رۆژی پێنجشەممە ٢٠٢٠/١٢/٠٣ لە راگەیێندراوێكدا رێکخراوی ئۆپێک گوتی: "رێكخراوی ئۆپێك و هاوپەیمانانی بڕیاریان دا بەشێویەكی ئارەزومەندانە رۆژانە بەرهەمهێنانی نەوت لە ٧.٧ ملیۆن بەرمیل بۆ ٧.٢ ملیۆن بەرمیل كەمبكرێتەوە. "