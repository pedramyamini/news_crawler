ئەمڕۆ دووشەممە ١٧ - ٠٨ - ٢٠٢٠، ئەنجوومەنی وەزیرانی هەرێمی کوردستان بە سەرپەرشتی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران لە ڕێگەی ڤیدیۆ کۆنفرانسەوە کۆبووەوە.  لە کۆبوونەوەکەدا دۆخی دارایی هەرێمی کوردستان و میکانیزمی دابەشکردنی مووچە تاوتوێکراوە. بەپێی راگەیێندراوێکی کۆبوونەوەکەش پاش رێککەوتن لەگەڵ بەغدا و بەرچاوڕوونی زیاتر لەبارەی دۆخی داریی ھەرێمی کوردستان "بڕیاردرا مووچە بەپێی ئەو داھاتەی كە لەبەردەستە لە زووترین کاتدا بە شێوەیەکی دادپەروەرانە دابەشبکرێت".  حکومەتی هەرێمی کوردستان سەبارەت بە دابەشکردنی مووچە لە مانگی داهاتووە دەڵێت "پێویستە بە میکانیزمی خۆگونجاندن لەگەڵ داھاتی مانگانە و بە شێوەیەکی دادپەروەرانە مووچە لە کاتی گونجاودا دابەشبکرێت بە پشت بەستن بەداھاتەكانی ھەرێمی کوردستان كە داھاتی نەوتی و نا نەوتی و ئەو بڕە پارەیەی كە لە بەغداوە دێت بۆ ھەرێمی کوردستان، ھەموو مانگێک رێژەی مووچە بەپێی داھات دەبێت. "  لە کۆبوونەوەکەدا باسی دۆخی کۆرۆنا و رەوشی تەندروستی و رێکار و هەنگاوەکانی رووبەڕووبوونەوەی کۆرۆنا کراوە، حکومەتی هەرێمی کوردستان رایدەگەیێنێت، "بەداخەوە ئێستا هەرێمی کوردستان، لە دۆخێکی مەترسیداردایە و رێژەی تووشبوون و گیانلەدەستدان لە بەرزبوونەوەدایە. "   حکومەتی هەرێمی کوردستان داوا لە هاووڵاتییان دەکات پابەندنی رێکارەکانی خۆپارێزی بن و رێنماییە تەندروستییەکان جێبەجێ بکەن. ئاماژەش بەوەش درا کە لە سەرەتای بڵاوبوونەوەی ئەم ڤایرۆسە حکومەتی هەرێمی کوردستان رێکاری پێویستی گرتەبەر و توانی تاوەکو ئاستێکی باش، دۆخەکە کۆنترۆڵ بکات کە بووە جێی دەستخۆشی و ستایشی خەڵک لە ناوخۆ و دەرەوە.  لە بەشێکی دیکەی راگەیێندراوەکەدا حكومەتی هەرێمی کوردستان دەڵێت "بەداخەوە پابەندنەبوون بە رێکار و رێنماییەکان، بووە هۆی ئەوەی دۆخی تەندروستی بگاتە ئەم ئاستە مەترسیدارەی ئەمڕۆ" بۆیە له كاتێکدا دامودەزگە پەیوەندیدارەکانی حکومەت بەردەوام دەبن لە جێبەجێکردنی رێکارەکانی خۆپارێزی، داوا لە هاووڵاتییانیش دەکەن لەپێناو پاراستنی خۆیان و کەسوکاریان، پابەندبن و خۆیان بپارێزن.  هەر ئەمڕۆ وەزارەتی دارایی و ئابووری هەرێمی کوردستان رایگەیاند، کە سبەی سێشەممە ١٧ - ٠٨ - ٢٠٢٠ وەزارەتی تەندروستی وەک یەکەم وەزارەت مووچەی مانگی سێ وەردەگرێت و بڕیاریشدراوە کە میکانیزمی دابەشکردنەکەی بەهەمان شێوەی دابەشکردنی مووچەی مانگی دوو بێت.