بژار خالید، سەرۆكی لیژنەی كاروباری یاسایی لە پەرلەمانی كوردستان بە تۆڕی میدیایی رووداوی رایگەیاند، ئامادەكارییەكان بۆ جێبەجێكردنی یاسای چاكسازی لەلایەن وەزارەتە پەیوەندیدارەكانی وەك دارایی، پێشمەرگە، شەهیدان و ناوخۆ تەواو بوون و رۆژی دووی ئەم مانگە یاساكە دەچێتە بواری جێبەجێكردنەوە.  سەرۆكی لیژنەی كاروباری یاسایی لە پەرلەمانی كوردستان راشیگەیاند، بڕگەكانی یاساكە لە مانگی تەممووزەوە جێبەجێدەكرێت لەسەر مووچەی مانگی حەوت، نەك مانگەكانی سێ و چوار و پێنج و شەش.  یاسای چاکسازیی لە ١٩ ماددە پێکهاتووە و لە ١٦ - ٠١ - ٢٠٢٠ لەلایەن پەرلەمانی کوردستان پەسەندکرا و ٣ی شوبات نێچیرڤان بارزانی، سەرۆکی هەرێمی کوردستان واژۆی لەسەر کرد و رایگەیاند "ئه‌م یاسایه مايه‌ى سه‌رنج و تێڕوانینی چین و توێژه جیاجیاكانی كۆمه‌ڵگه بووه، بۆیه له‌و رۆژه‌وه به فه‌رمی گه‌یشتووەته سه‌رۆكایه‌تیی هه‌رێم، شاره‌زایان و پسپۆڕان له سه‌رۆكایه‌تیی هه‌رێم و ئه‌نجوومه‌نی وه‌زیران، زۆر به‌وردی تاوتوێيان كرد و لایه‌نه ئه‌رێنی و نه‌رێنییه‌كانی یاساكه به‌شێوه‌یه‌كی بابه‌تییانه به‌وردی خرانه‌ڕوو".  بەپێی بڕگەی چوارەمی خاڵی پێنجەم لە رێنمایی ژمارە ١٣، لەماوەی کەمتر لە حەوت رۆژ وەزارەتەکانی ناوخۆ و پێشمەرگە دەبێت دۆسیەی خانەنشینی وەزارەتەکانیان بدەنە بەڕێوەبەرایەتی گشتیی خانەنشینی سەر بە وەزارەتی دارایی و ئابووری و پێداچوونەوەی بۆ بکرێت.  بڕگەی یەکەمی خاڵی یەکەمی رێنمایی ژمارە ١٢ باس لە خزمەت و پلەی وەزیفی دەکات، گشت دامەزراوەکانی هەرێمی کوردستان پێداچوونەوە بەمەبەستی رێکخستنی پلە و ناونیشان و مووچە و کاری سەرجەم مووچەخۆرانیان دەکەن. هیچ خزمەتێکی بێ پاڵپشتی یاسایی هەژمار ناکرێت.  ئەوەش بۆ رێکخستنەوەی مووچەیە.  هاوکات پرسی شایستە داراییەکانی هەرێمی کوردستان لەنێوان هەولێر و بەغدا، هێشتا دانووساندن لەسەری بەدەوامە. لە مانگی نیسانەوە تاوەکو ئێستا شەش جار شاندی دانوستاندنکاری هەرێمی کوردستان سەردانی بەغدای کردووە. رێباز حەملان، یاریدەدەری سەرۆکوەزیرانی هەرێمی کوردستان بۆ کاروباری ئەنجوومەنی باڵای وەبەرهێنان و راژەی گشتی بە رووداوی راگەیاند: حکومەتی هەرێمی کوردستان "نیەتی حەقیقی" ئەوەیە لەپێناوی مووچەی مووچەخۆرانی هەرێمی کوردستان و مافە داراییەکانی هەرێمی کوردستان "هەموو داواکارییەکانی حکومەتی عێراق کە داویەتی بە شاندەکەی هەرێمی کوردستان جێبەجێبکات".   بەهۆی دابەزینی نرخی نەوت و لێکەوتەکانی کۆرۆناوە، هەرێمی کوردستان رووبەڕووی قەیرانی دارایی بووەتەوە، حکومەت مەبەستیەتی لە هەنگاوەکانی داهاتووی لە رێگەی ئەو داهاتەی لە چاکسازییدا بۆی دەگەڕێتەوە کێشەی خەرجییەکانی مووچە و بەکاربردن چارەسەر بکات.  یاسای چاکسازی، مووچە، خانەنشینی و خەرجییەکانی حکومەت دەگرێتەوە؛ هەموویان رێکدەخرێنەوە و مووچەی نایاسایی دەبڕدرێت و پلەی نایاساییش لە پلەداران وەردەگیرێتەوە.  یاسای چاكسازی لە خانەنشینی مووچە و دەرماڵە و بەخشین و ئیمتیازاتەكانی دیکە لە دانیشتنی ژمارە ١٥ی پەرلەمان لە رۆژی پێنجشەممە ١٦ - ٠١ - ٢٠٢٠ بەدەنگی ٨٩ پەرلەمانتار پەسندكرا.  هەریەک لە پارتی دیموکراتی کوردستان، یەکێتیی نیشتمانیی کوردستان و بزووتنەوەی گۆڕان ئەو لایەنە سەرەکییانە بوون دەنگیان بە پرۆژەیاساکە دا. هەروەها نەوەی نوێ، کۆمەڵی ئیسلامی کوردستان و یەکگرتووی ئیسلامی کوردستان دەنگیان بەکۆی یاساکە نەدا.  هەر لە چوارچێوەی ئەو یاسای چاکسازییەکەدا پەرلەمانی کوردستان لە ئەمڕۆوە داواکاریی رەتکردنەوەی مووچەی خانەنشینی پەرلەمانتاران وەردەگرێت.  نووسینگەى سه‌رۆكی دیوانی په‌رله‌مانى كوردستان به نووسراوێک، کە ئاراستەی پەرلەمانتارانی خولەکانی یەکەم، دووەم، سێیەم، چوارەم و پێنجەمی پەرلەمانی کردووە، باس لەوە دەکات پەرلەمانتاران ئارەزوومەندانە دەتوانن لە رێگەی پڕکردنەوەی فۆرم، وەرگرتنی مووچەی خانەنشینییان رەتبکەنەوە. نووسراوەکە بە ژماره ١٠٣٤/٤/٤ له رێكه‌وتى ٣٠ \ ٦ \ ٢٠٢٠ به واژۆی ئه‌رده‌ڵان محه‌ممه‌د ئیسماعیل، سه‌رۆكی دیوانی په‌رله‌مانی كوردستان گشتاندنی بۆ کراوە.  ئەو نووسراوەی نووسینگەى سه‌رۆكی دیوانی په‌رله‌مانى كوردستان لەکاتێکدایە، لە سەروبەندی پەسەندکردنی یاسای چاکسازی، پەرلەمانتارانی ژمارەیەک فراکسیۆن رایانگەیاندبوو وەرگرتنی مووچەی خانەنشینی رەتدەکەنەوە.  لە هەرێمی کوردستان یەک ملیۆن و ٢٥٥ هەزار و ٢٧٣ هەزار مووچەخۆر هەن و مانگانە حکومەت نزیکەی ٩٠٠ ملیار دیناری پێویستە بۆ دابینکردنی مووچە و دەرماڵەکانیان. لەو ژمارەیە ٦٠ لەسەدیان فەرمانبەرن و ئەوانی دیکەش خانەنشین و خاوەن پێداویستی تایبەت و کەسوکاری شەهیدانن.