ئیحسان عەبدولجەبار، وەزیری نەوتی عێراق بە ئاژانسی فەرمیی هەواڵی عێراقی راگەیاندووە "پاڵاوگەی سەڵاحەددین توانای بەرهەمهێنانی ٦٠ هەزار بەرمیل نەوتی رۆژانەی هەیە، ئەو هەنگاوەش دەرفەتی گەورە بۆ پەرەدان و پێشكەوتن لە عێراق دەڕەخسێنێت، هەروەها هاوكار دەبێت لە كەمكردنەوەی هاوردەكردنی بەرهەمە نەوتییەكان".  بە گوتەی وەزیری نەوتی عێراق، بە ئامانجی بەرهەمهێنانی زیاتری گازوایل لە حوزەیران و تەممووزی داهاتوو چەند یەكەیەكی دیكە بۆ پاڵاوگەكە زیاد دەكرێن و دەڵێت "لە كۆتایی ساڵی ٢٠٢٢ كارگەی بەرهەمهێنانی غازی بەسرە، لە سێ مانگی یەكەمی ٢٠٢٣ كارگەیەكی گاز لە پارێزگای میسان و بڕیاریشە لە ساڵی ٢٠٢٤ كارگەیەك لە پارێزگای زیقار بكرێنەوە".  ئیحسان عەبدولجەبار، ئاماژەی بەوەش كرد "بەپێی پلانی وەزارەتی نەوت، كۆی بەرهەمی ئەو گازەی لە ساڵی ٢٠٢١ تاوەكو ساڵی ٢٠٢٥ زیاد دەكرێت، دەگاتە هەزار و ٥٠٠ ملیۆن پێ سێجا".  لە ئايارى ٢٠٢٠ ماجد مەهدی حنتوش، وەزیری كارەبای عێراق رایگەیاند "عێراق پێویستی بە هاوردەكردنی گازە تاوەكو وەزارەتی نەوت دەتوانێت قەرەبووی ئەو بڕە بكاتەوە كە لە دەرەوە هاوردە دەكرێت، ئێستاش عێراق رۆژانە ٤٠ ملیۆن مەتر سێجا گاز لە ئێرانەوە هاوردە دەكات كە هەرزانترین سووتەمەنیی بەكارهێنراوە لە جیهاندا، لە چەند ساڵی داهاتووش وەزارەتی نەوت دەتوانێت بڕی پێویستی سووتەمەنی دابینبكات".