عەبدولحەکیم خەسرۆ، سەرۆکی فەرمانگەی هەماهەنگی و بەدواداچوون و سکرتێری لیژنەی باڵای چاکسازیی حکومەتی هەرێمی کوردستان بە تۆڕی میدیایی رووداوی راگەیاند، راپۆرتی سێ مانگی یەکەمی دەستپێکردنی پرۆسەی چاکسازیی لەلایەن حکومەتی هەرێمی کوردستانەوە تەواوبووە و هەفتەی داهاتوو رادەستی سەرۆکایەتی پەرلەمانی کوردستان دەکرێت.  عەبدولحەکیم خەسرۆ دەڵێت: "لە راپۆرتەکەدا هەموو وردەکارییەکانی جێبەجێکردنی یاساکە لەو ماوەیەدا دەخرێتە روو" گوتیشی"لە ١ - ٧ - ٢٠٢٠ کە یاسای چاکسازیی پەسەندکراوە، هیچ مامەڵەیەک لە دەرەوەی ئەو یاسایەدا نەکراوە و ناشکرێت".  رۆژی ١١ی کانونی یەکەمی ٢٠١٩ ئەنجوومەنی وەزیرانی هەرێمی کوردستان، پڕۆژە یاسای چاکسازیی پەسندکرد و لە ١٦ی کانوونی دووەمی ٢٠٢٠ دا، یاساکە لەلایەن پەرلەمانەوە پەسند کرا. لە چواری شوباتی ٢٠٢٠ یش، نێچیرڤان بارزانی سەرۆکی هەرێمی کوردستان، یاساکەی واژۆکرد، حکومەتی هەرێمی کوردستانیش لە ١.٧.٢٠٢٠ ەوە دەستی بە جێبەجێکردنی یاساکە کردووە و بڕیارە سێ مانگ جارێک راپۆرتی خۆی بداتە سەرۆکایەتی پەرلەمان، ئەمڕۆ ١ی تشرینی یەکەم، سێ مانگ بەسەر دەستپێکردنی پرۆسەی چاکسازییدا تێپەڕدەبێت.