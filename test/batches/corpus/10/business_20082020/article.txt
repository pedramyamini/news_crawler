جەنەڕاڵ ئەلیکتریک لە بەیاننامەیەکدا رایگەیاند، سەرقاڵی دانوستاندنە لەگەڵ چەند ناوەندێکی دارایی بۆ دەستەبەرکردنی بڕی ١ ملیار دۆلار سەرمایە بۆ جێبەجێکردنی ئەو گرێبەستانەی کە لەگەڵ عێراق کردوویەتی.  واژۆکردنی ئەو گرێبەستانە لە چوارچێوەی سەردانی شاندی حکومەتی عێراق، بەسەرۆکایەتی مستەفا کازمی دێت بۆ ئەمریکا.  لە بواری نەوت و گازیشدا چاوەڕواندەکرێت کۆمپانیای شێفرۆن گرێبەستی پەرەپێدانی کێڵگەیەکی گەورەی نەوت لە عێراق لەگەڵ وەزارەتی نەوتی عێراق واژۆبکات.  هەروەها دوو کۆمپانیای دیکەی نەوتی ئەمریکی، هانی وێڵ و کۆمپانیای ستێلەر ئێنێرجی گرێبەستی پەرەپێدانی گازی کێڵگە نەوتییەکان لەگەڵ وەزارەتی نەوتی عێراق واژۆدەکەن.  واژۆکردنی گرێبەستەکەی شێڤرۆن لەبەر ئەوە گرینگە کە عێراق لەگەڵ کۆمپانیا نەوتییە بیانییەکانی ئەو وڵاتە دوای رێککەوتنی ئۆپێک پلەس کێشەی هەیە و داوای لێکردوون کە بەرهەمهێنانی نەوتی خۆیان کەمبکەنەوەو ئەوەش زیانی بە کۆمپانیا نەوتییەکان گەیاندووە.  هەروەها دوو کۆمپانیای دیکەی نەوتی ئەمریکی، هانی وێڵ و کۆمپانیای ستێلەر ئێنێرجی گرێبەستی پەرەپێدانی گازی کێڵگە نەوتییەکان لەگەڵ وەزارەتی نەوتی عێراق واژۆدەکەن.  یەکێک لەو کێشانەی کە عێراق بەردەوام هەیەتی، سووتاندنی ئەو گازەیە کە لەگەڵ نەوت لە کێلگە نەوتییەکان بەرهەمدێت و لەبەر ئەوەی چارەسەرناکرێت بەفیڕۆ دەدرێت.  سووتاندنی گازی کیڵگە نەوتییەکان لە عێراق لە کاتێکدایە کە ئەو وڵاتە بۆ بەرهەمهێنانی کارەبا رۆژانە زیاتر لە ١٠٠٠ ملیۆن پێی سێجا گاز لە ئێرانەوە هاوردە دەکات.  دوو کۆمپانیای هانی وێڵ و ستێلەر ئێنێرجی گرێبەستەکەیان بۆ ئەوەیە لە کێڵگەکانی باشووری عێراق گازی کیڵگەکان چارەسەربکەن و بەمەبەستی بەرهەمهێنانی کارەبا کەڵکی لێوەربگرن.  کۆمپانیای دیکەی نەوتی کە گرێبەست لەگەڵ وەزارەتی نەوتی عێراق واژۆدەکات، کۆمپانیای بەیکر هیوزە کە یەکێکە لە گەورەترین کۆمپانیاکانی جیهان لەرووی خزمەتگوزاریی نەوتییەوە.  بەگوێرەی راگەیێنراوێکی وەزارەتی دەرەوەی ئەمریکا. مستەفا کازمی سەرۆکوەزیرانی عێراق لەگەڵ  مایک پۆمپەیۆ، وەزیری دەرەوەی ئەمریکا کۆبووەتەوە.   وەزارەتی دەرەوەی ئەمریکا رایگەیاندووە لە پەراوێزی کۆبوونەوەکەدا شاندی عێراق چەند رێککەوتنێکی وزەیان لەگەڵ کۆمپانیا ئەمریکییەکان واژۆکردووە لە نێویاندا لەگەڵ جەنەڕال ئەلیکتریک، هۆنی وێڵ، ستێڵار ئینێرجی، شیڤرۆن و بەیکەر هیوز.