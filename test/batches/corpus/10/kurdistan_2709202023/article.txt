عه‌باس دلێمی، فه‌رمانبه‌رە و وەک گەشتیارێک لە بەغداوە سەردانی پارێزگای دهۆی کردووە و دەڵێت "ئێمە لە بەغداوە هاتووین، دەمانەوێت کەشوهەوای خۆمان بگۆڕین، ئەمەش دوای ئەوەی رێگەکان بەهۆی کۆرۆنا داخرابوون. پێمانباشبوو رێگەکان کرانەوە بەتایبەتی دهۆک. وەک بینیشمان رێگەکان باشن و خزمەتگوزاری باش هەیە. "  ٨٢٥ شوێنی گەشتیاری لە سنووری پارێزگای دهۆک هەن و لە ١٥ی ئەم مانگەشەوە رێگەکان کراونەتەوە. بەڵام تەنیا رێگە بە ئۆتۆمبێلی تایبەت دەدرێت و هاتنی گرووپی گەشتیاریی تاوەکو ئێستا قەدەخەیە.   مه‌تین ئیبراهیم، خاوەنی شوێنێکی گەشتیاری لە دهۆک بە رووداوی راگەیاند  "بەهۆی بڵاوبوونەوەی ڤایرۆسی کۆرۆنا، ئەمساڵ کاریگەرییەکی گەورە لە کارەکانی ئێمە کراوە، ئێمە پێمانخۆشە رێگەکان بکرێنەوە و رێگەش بە گرووپە گەشتیارییەکان بدرێت بۆ هاتنە نێو دهۆک، ئەمەش بۆ ئەوەی خەڵکی ئێمە بچنەوە سەرکارەکانیان. "  بۆ خۆپاراستن لە ڤایرۆسی کۆرۆنا رێنمایی تایبەت لەسەر شوێنە گەشتیارییەکان بڵاوکراوەتەوە. خاوەنی ناوچە گەشتیارییەکانیش ئامادەکاری دەکەن بۆ هاتنی گەشتیاری زیاتر، بەهیوای ئەوەی رێگە بە گرووپی گەشتیاری بدرێت و بازاڕیان ببوژێتەوە.  نەزیف محەممەد، بەڕێوەبەری گەشتوگوزار لە قەزای ئامێدی بە رووداوی راگەیاند، "دوای ئەوەی رێگەکان کرانەوە، جموجوڵی باش بۆ شوێنە گەشتیارییەکان گەڕاوەتەوە. "  لە سنووری پارێزگای دهۆک ٣٨ هاوینەهەواری گەشتیاری هەن، کە هەندێک لەو ناوچە گەشتیارییانە لەسەر ئاستی وڵاتانی دەرەوە بەنێوبانگن.