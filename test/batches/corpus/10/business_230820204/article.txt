بە گوێرەی راپۆرتێکی ناوخۆیی ئۆپێک پڵەس، هەندێک لە وڵاتانی ئەندام لە مانگەکانی ئایار و حوزەیران زیاد لەو بڕە نەوتەیان بەرهەم هێنانەوە کە لە رێککەوتنی مانگی نیسانی بەرهەمهێنەرانی نەوتدا بۆیان دیاریکرابوو.  ئەو وڵاتانە دەبێت لە مانگەکانی ئاب و ئەیلوولدا بە تێكڕا ٢.٣١ ملیۆن بەرمیل نەوت رۆژانە قەرەبوو بکەنەوە و لە بەرهەمهێنانی نەوتی خۆیان کەمیبکەنەوە.  ئۆپێک پڵەس کە لە ئەندامانی ئۆپێک و دەرەوەی رێکخراوەکە پێکدێت لەنێویاندا رووسیا، لە ئایار، حوزەیران و تەممووزدا رۆژانە ٩.٧ ملیۆن بەرمیل نەوتیان لە ئاستی بەرهەمهێنانی خۆیان کەمکردەوە.  وڵاتانی ئۆپێک پڵەس لە مانگی ئابیشدا رۆژانە ٧.٧ ملیۆن بەرمیل نەوت کەمدەکەنەوە، بەڵام بە گوێرەی راپۆرتەکەی ئۆپێک پڵەس کەمکردنەوەکە لە مانگی ئاب و ئەیلوولدا دەبێتە ٩.١ ملیۆن بەرمیل، بەهۆی کەمکردنەوەی زیاتر لەلایەن ئەو وڵاتانەی لە سەرەتادا پابەندیی تەواویان بە رێککەوتنەکەوە پێشان نەداوە.  بە گوێرەی ئامارەکان، هەر یەک لە عێراق و نایجیریا لەنێو رێکخراوی ئۆپێک بە تەواوی پابەندی رێککەونەکە نەبوون.