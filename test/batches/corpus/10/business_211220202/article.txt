ساماڵ عەبدولڕەحمان، بەڕێوەبەری گشتیی گومرگ لە هەرێمی كوردستان  بە (تۆڕی میدیایی رووداو)ی رایگەیاند لەبەر ئەوەی لە بەغدا و هەرێمی  كوردستانیش كار بە یەك سیستەمی گومرگی دەكرێت، بۆیە نرخی دراوە  بیانییەكانیش لە بەرامبەر دیناری عێراقی دەبێت هاوشێوەی ئەوەبێت كە  حكومەتی عێراقی دیاری كردوە و گوتی: " نووسراومان بۆ سەرجەم  دەروازەكان كردوە كە نرخی یەك دۆلار بەرامبەرە بە ١٤٥٠ دینارە".   بەڕێوەبەری گشتیی گومرگ لە هەرێمی كوردستان ئاماژەی بەوەدا ئەوان پێشتر نرخی یەك دۆلاریان بە ١٢٥٠ دینار دیاری كردبوو، بەڵام لە  ئەمڕۆ دووشەممەوە كار بە نرخە نوێیەكە دەكەن.    جگە لە دەروازە نافەرمییەكان و دوو فڕۆكەخانەی نێودەوڵەتی كە  ئاڵوگۆڕی كاڵایان لێوە دەكرێت، حكومەتی هەرێمی كوردستان چوار  دەروازەی نێودەوڵەتیی هەیە ئەوانیش: پەروێزخان و باشماخ و  حاجی ئۆمەران و ئیبراهیم خەلیل.   بانکی ناوەندیی عێراق، نرخی فرۆشتنی هەر دۆلارێکی بە ١٤٥٠ دینار دیاریکردووە هۆکارەکەشی بۆ قەیرانی کەمبوونەوەی داهات بەهۆی دابەزینی نرخەکانی نەوت، گەڕاندووەتەوە.