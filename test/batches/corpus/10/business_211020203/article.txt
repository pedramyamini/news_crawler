سەردار جەمیل، کە زیاتر برنجی شەش مانگی و سەدری دەچێنێت دەڵێت ئەگەر برنجەکە باش خزمەت بكرێت لەهەر دۆنمێك ٧٥٠ تاوەكو ٩٠٠ كیلۆ برنج دەدات، نرخی هەر كیلۆیەكیشی نزیکەی ٤ هەزار دینار دەکات.   بێکاری و پاشەکەوت و دواکەوتنی مووچە لە لایەک و  خواست لەسەر برنجی خۆماڵی لە لایەکی دیکەوە، وایکردووە لە سێ ساڵی رابردوودا، جووتیارێکی زۆر روو لە چاندنی برنج بکەن. بەو هۆیەوە ساڵی رابردوو بەرهەمی برنجی خۆماڵی ژمارەیەكی پێوانەیی تۆماركرد، بەراورد بە چوار ساڵی رابردوو بە رێژەی ٧١ % زیادیكردووە،. پێشبینیش دەكرێت بەرهەمی ئەمساڵ بە رێژەی ١٦ % ی دیكە زیاد بكات.  بەپێی ئاماری وەزارەتی كشتوكاڵ و سەرچاوەكانی ئاو، كە پشتی بە داتای كشتوكاڵی پارێزگاكان بەستووە، ساڵی رابردوو ٤٢ هەزار و ٤٩٢ دۆنم زەویی بە برنج چێندراوە، لە کاتێکدا ئەو رووبەرە چوار ساڵ لەمەوبەر شەش هەزار و ٢٩٦ دۆنم بوو.  بەرهەمی ساڵی رابردووی برنج ١٨ هەزار و ٩٠٢ تۆن بووە، لە کاتێکدا چوار ساڵ لەمەوبەر بەرهەمی برنجی خۆماڵی تەنیا پێنج هەزار و ٤٥٨ تۆن بووە. پێشبینی دەكرێت بەرهەمی ئەمساڵی برنجی خۆماڵی بگاتە ٢٢ هەزار و ٥٣٨ تۆن.  بەپێی داتاكانی وەزارەتی كشتوكاڵ رووبەری چاندن و بڕی بەرهەمی برنج لە پێنج ساڵی رابردوودا بەو شێوەیە بووە:  - ساڵی ٢٠١٥ رووبەری چێندراوی برنج شەش هەزار و ٢٩٦ دۆنم بووە، بەرهەم پێنج هەزار و ٤٥٨ تۆن بووە.  - ساڵی ٢٠١٦ رووبەری چێندراوی برنج شەش هەزار و ٣٠٩ دۆنم بووە، بەرهەمەکەی چوار هەزار و ٩٣٤ تۆن بووە.  - ساڵی ٢٠١٧ رووبەری چێندراوی برنج ١٣ هەزار و ٧٢٣ دۆنم بووە، بەرهەمەکەی ١٠ هەزار و ٨٧٤ تۆن بووە.  - ساڵی ٢٠١٨ رووبەری چێندراوی برنج ١٦ هەزار و ١٧١ دۆنم بووە، بەرهەمەکەی ١٣ هەزار و ٤٨٥ تۆن بووە.  - ساڵی ٢٠١٩ رووبەری چێندراوی برنج ٢٤ هەزار و ٤٩٢ دۆنم بووە و بەرهەمەکەی ١٨ هەزار و ٩٠٢ تۆن بووە.  لە رووی رووبەری چاندن و بڕی بەرهەم پارێزگای دهۆك لەسەر ئاستی هەرێمی كوردستان لە پلەی یەكەمدایە. ساڵی رابردوو جووتیارانی ئەم پارێزگایە ١٩ هەزار و ٧٦٤ دۆنم برنجیان چاندووە و ١٥ هەزار و ٨١١ تۆن بەرهەمیان هەبووە. بەڵام لە ساڵی ٢٠١٦ دا ئەو رووبەرە نزیکەی چوار هەزار دۆنم بووە، بەرهەمەشی ٣ هەزار و ١٣٤ تۆن بووە.  خدر دێوالی عەبدوڵڵا، بەڕێوەبەری پلان و بەدواداچوون لە بەڕێوەبەرایەتیی گشتیی كشتوكاڵی دهۆك دەڵێت: "بەهۆی قەیرانی دارایی و بێكاری، هەروەها ئەو خواستە زۆرەی لەسەر برنجی كوردی هەیە، بەهۆی پاڵپشتییەکانی ئێمەش بۆ جووتیاران، لە سێ ساڵی رابردوودا جووتیارێكی زۆر روویان لەچاندنی برنج كردووە".  بەپێی ئامارێك كە لە بەڕێوەبەرایەتی گشتیی كشتوكاڵی پارێزگای دهۆك دراوەتە رووداو ئەمساڵ زیاتر لە ٢٣ هەزار و ٧٠٠ دۆنم زەوی بە برنج چێندراوە. خدر دێوالی دەڵێت: "پێشبینی دەكەین بەرهەمی ئەمساڵی برنج لە پارێزگای دهۆک بگاتە ١٩ هەزار و ٣٦٥ تۆن".   سەرجەم ئەو برنجانەی لە هەرێمی كوردستان دەچێندرێت، لە جۆری برنجی خری دەنك كورتە، بەڵام بەگوێرەی ناوچەكان ناوی جیاوازی لێنراوە، مەولەوی، بازیان، نەگازە لە سلێمانی و گەرمیان و هەڵەبجە دەچێندرێت. بەرازیلی، تەحالوف، شەش مانگ، سێ مانگ و سەدری لە پارێزگای دهۆك و هەولێر دەچێندرێن.  برنج بەهایەكی خۆراكی بەرزی هەیە، بۆیە لە زۆربەی وڵاتان وەك خۆراكێكی بنەڕەتی سەیردەكرێت، بەم هۆیەشەوە لەسەر ئاستی جیهاندا لە رووی چاندنەوە لەدوای گەنم پلەی دووەمی وەرگرتووە.  چاندنی برنج پێویستی بە ئاوی زۆر و پلەی گەرمی تایبەت هەیە، بۆیە زیاتر لەناوچە گەرم و نیمچە گەرمەكانی نێوان هێڵی پانی ٤٥ باكوور و ٤٠ی باشووری گۆی زەوی دەچێندرێت. لە رووی چاندن و بەرهەمیشەوە وڵاتانی چین، یابان، هیندستان، پاكستان، ئیندۆنیزیا و تایلەند لە پێشەوەی وڵاتانی بەرهەمهێنی برنجن لەجیهاندا.  كەشوهەوا و خاكی هەرێمی كوردستان و عێراق بۆ چاندنی برنج گونجاوە، بەڵام ئەم بەرهەمە ستراتیژییە وەك پێویست گرنگی پێنەدراوە، بۆیە نزیكەی ٩٠ % ی ئەو برنجەی لە عێراق و هەرێمی كوردستان دەخورێت، هاوردەیە.  بەپێی ئاماری بەڕێوەبەرایەتیی گشتیی پلان و بەدواداچوون لە وەزارەتی بازرگانی و پیشەسازیی هەرێمی كوردستان، كە پشتی بە داتای وڵاتانی هەناردەكار بەستووە، ساڵانە نزیكەی یەك ملیۆن تۆن برنج هاوردەی عێراق و هەرێمی كوردستان دەكرێت. هاوردەكەش بە دوو شێوازە، بەشێكی حكومەتی عێراق بۆ پسوولەی خۆراك هاوردەی دەكات كە بە برنجی بایەعی ناسراوە، بەشێكی دیكەشی بازرگانان هاوردەی دەكەن بە برنجی بازرگانی دەناسرێت.  بەپێی داتاكان لە ساڵی ٢٠١٥ دا ٨٧٦ هەزار و ٤٠٠ تۆن برنج بە بەهای ٦١٥ ملیۆن دۆلار هاوردەی عێراق کراوە، کە ٣٩٠ هەزار و ١٠٠ تۆنی لە رێگەی دەروازەكانی كوردستان هاوردە كراوە و ٩٧ هەزار تۆنی لە كوردستان فرۆشراوە، بەشەكەی دیكە لە عێراق. بەرهەمی ناوخۆ لەو ساڵەدا نزیكەی  ١١٢ هەزار و ٦٠٠ تۆن بووە، كۆی برنجی بەكاربراو لە عێراق لەو ساڵەدا ٩٨٩ هەزار تۆن بووە.   لە ساڵی ٢٠١٦ دا ٩٩٦ هەزار و ٦٦٠ تۆن برنج بە بەهای ٥٤١ ملیۆن دۆلار هاوردەكراوە، کە ٥٨٧ هەزار و ٧٠٠ تۆن لە رێگەی دەروازەکانی هەرێمی كوردستان هاوردە كراوە، ١١١ هەزار و ٧٧٧ تۆن لە كوردستان فرۆشراوە و بەشەكەی دیكەشی لە عێراق. بەرهەمی ناوخۆ لەو ساڵەدا نزیكەی ١٨٦ هەزار تۆن بووە، كۆی برنجی بەكاربراو لەعێراق و هەرێمی كوردستان یەک ملیۆن و ١٨٢ هەزار و ٦٦٠ تۆن بووە.  لە ساڵی ٢٠١٧ دا یەک ملیۆن و ١٦ هەزار تۆن برنجی بایەعی و بازرگانی بە بەهای ٦٩٠ ملیۆن دۆلار هاوردەكراوە، کە ٢٧٩ هەزار و ٥٠٠ تۆنی لە رێگەی كوردستان هاوردە كراوە، ٩٧ هەزار و ٤٠٠ تۆن لەكوردستان فرۆشراوە و بەشەكەی دیكەشی لەعێراق، بەرهەمی ناوخۆ نزیكەی ٢٦٩ هەزار تۆن بووە، كۆی برنجی بەكاربراو لە عێراق و هەرێمی كوردستان یەک ملیۆن و ٢٨٥ هەزار تۆن بووە.  نەوزاد ئەدهەم، بەرێوەبەری پێشووی گشتیی بازرگانی لە وەزارەتی بازرگانی و پیشەسازی، دەڵێت: "پێشتر بەهۆی جیاوازی رەسمی گومرگی و ئاسانكاری و ئارامی كوردستان زۆربەی برنج لە رێگەی دەروازەكانی كوردستان هاوردە دەكرا، بەڵام دوای یەكخستنەوەی پێناسی گومرگی، جموجۆڵی بازرگانیی هاوردەكردنی برنج لە رێگەی دەروازە سنوورییەكانی كوردستان بۆ شارەكانی عێراق كەمیكردووە".  لە هەرێمی كوردستان نزیكەی ١٠٠ كۆمپانیا برنج هاوردە دەكەن، هەر كۆمپانیایەك بە چەند ناوێك برنج دەفرۆشێت، بۆیە بە نزیكەی ١٢٠ ناوی جیاواز برنج لە بازاڕەكانی عێراق و هەرێمی كوردستان هەن، بەڵام ٤٠ ماركە لە بازاڕدا هەن.  حاجی بەهائەددین جەمال، بەڕێوەبەری گشتیی كۆمپانیای بەمۆ، كە بریكاری عێراق و هەرێمی كوردستانە بۆ برنجی مەحمود، دەڵێت: "بەهۆی یەكخستنی پێناسی گومرگی و زیادكردنی رەسمی گومرگی، هاوردەکردنی برنج لە دەروازەكانی كوردستان كەمبووەتەوە، ئێستا بازرگانانی هەرێمی كوردستان نزیكەی ٤٠ % ی برنجی بازرگانی بۆ عێراق دابین دەكەن".  سەبارەت بە فرۆشی برنج بە تایبەتی دوای بڵاوبوونەوەی ڤایرۆسی کۆرۆنا، حاجی بەهائەددین دەڵێت: "بەهۆی قەیرانی دارایی، دواكەوتنی مووچە و داخستنی چێشتخانە و شوێنە گەشتیارییەكان بەهۆی كۆرۆناوە، ئەمساڵ بەراورد بەساڵی رابردوو فرۆشی برنج لە كوردستان بە رێژەی نزیكەی ٢٠ % كەمیكردووە".  پێشتر زۆربەی دانیشتووانی هەرێمی كوردستان برنجی بەسمەتی ١١٢١ هیندیان دەخوارد، بەڵام فرۆشی برنجی ١٥٠٩، شەربەتی، شۆكەندە، زەهەبی كە نرخیان هەرزانترە، فرۆشیان زیادی کردووە.  ئاراس عوسمان، بەڕێوەبەری گشتیی كۆمپانیای پرۆسپەر، ساڵانە ٣ تاوەكو ٤ هەزار برنج هاوردە دەكات، دەڵێت: "چین هەمیشە وا مامەڵە دەكات كە جیهان لە تەنگژەی خۆراكدایە، بۆیە بەردەوام برنج و خۆراكەكانی دیكە كۆگا دەكات، ساڵی وا هەیە هەرچی لە كۆگاكانی هەیە دەیفرۆشێت".  ئاراس عوسمان برنجی دەنک خڕ بە نموونە دێنێتەوە دەڵێت: "ئەمساڵ بەهۆی چینەوە بازاڕی برنجی دەنک خڕ وێران بووە، تۆنێكی بە ٤٥٠ دۆلار دەگاتە مێرسین، برنجەكە لەوانەیە ٢٠ جار پۆڵیش كرابێتەوە و بەسەر عێراق و میسر ساغ دەكرێتەوە لە بازارەكانی كوردستان کیسەی ٥ كیلۆیی ئەو برنجە بە سێ هەزار و ٥٠٠ دینارە".   وەزارەتی كشتوكاڵ پێویستی ساڵانەی تاكی هەرێمی كورستانی بە ٣٦ كیلۆ برنج دیاریكردووە، بەپێی داتاكانی دەستەی ئاماری هەرێمی كوردستان ساڵی رابردوو ژمارەی دانیشتووانی هەرێمی كوردستان گەیشتە شەش ملیۆن و ٣٣ هەزار و ٨١٤ کەس، بەو پێوەرە بێت، كوردستان پێویستی بە زیاتر لە ٢١٧ هەزار تۆن برنج هەیە لە ساڵێکدا و كۆتایی ئەمساڵ ئەم پێویستییە دەگاتە ٢٢٢ هەزار تۆن.  بەپێی ئاماری وەزارەتی بازرگانی و پیشەسازی، ساڵی رابردوو ١٠٣ هەزار و ٥٤٠ تۆن برنجی بایەعی لە رێگەی بریکارەکانی خۆراکەوە دابەشکراوە، بەپێی بەدواداچوونی وەزارەتی بازرگانی نزیكەی ٤٠ % ی هاووڵاتیانی كوردستان برنجی بایەعی دەخۆن، كەواتە ساڵی رابردوو ٤١ هەزار و ٤١٦ برنجی بایەعی خوراوە، بەرهەمی ناوخۆش ١٨ هەزار و ٩٠٢ تۆن بووە، كەواتە ساڵی رابردوو ١٥٦ هەزار و ٨٩٩ تۆن برنجی بازرگانی خوراوە.  حاجی بەهائەددین دەڵێت: "بەپێی بەدواداچوون بۆمان دەركەوتوووە ساڵانە تاكی هەرێمی كوردستان سەرووی ٤٠ كیلۆ برنج دەخوات، بۆیە ساڵانە هەرێمی كوردستان پێویستی بە نزیکەی ٢٤٥ تۆن برنج هەیە".