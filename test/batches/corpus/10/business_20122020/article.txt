پێشتر کۆمپانیای ' ئیت گاست '، لەسەرەتای ئەم مانگەدا مۆڵەتی وەرگرتنی بۆ فرۆشتنی گۆشتی مریشکی دەستکردی راگەیاندبوو. کۆمپانیاکە ئاشکرایکرد، ' ئاژانسی ئاسایشی خۆراکی سەنگاپوورە '، مۆڵەتی بەرهەمهێنانی ئەو گۆشتە دەستکردەی داوەتێ، کە لە تاقیگەدا بەهۆی خانەکانی ئاژەڵەوە دروستیکردووە.  کۆمپانیاکە ئاشکرایکردبوو، یەکەم ژەمە خۆراکە دروستکراوەکانی مریشک، لە چێشتخانەیەکی تایبەت دەبێت لە ناوچەیەکی بەناوبانگی سەنگاپوورە.  چێشتخانەکە کە ناوی ' ١٨٨٠ ' ە، ئێوارەی رۆژی شەممە، یەکەم ژەمەخۆراکی لەو گۆشتە دەستکردە پێشکێشی ژمارەیەک هەرزەکار کرد، کە بەتایبەت بۆ ئەو مەبەستە بانگهێشتکرابوون و تەمەنیان لە نێوان ١٢ تاوەکو ١٨ ساڵیدا بوو.  ئەو هەرزەکاران پێشتر ویستی خۆیان بۆ کارکردن ' لەپێناو باشترکردنی دۆخی هەسارەی زەوی ' دا ئاشکراکردبوو.  مارک نیکۆلسۆن، دامەزرێنەری چێشتخانەکە گوتی، پێشکێشکردنی ئەو گۆشتە دەستکردە: "هەنگاوێکی گەورەیە بۆ قەڵاچۆکردنی گۆڕانکارییەکانی ژینگە، هەروەها بۆ دەستەبەرکردنی خۆراک بۆ دانیشتووانی سەرزەوی، بەبێ زیانگەیاندن بەزەوی".  جۆش تیتریک، دامەزرێنەری کۆمپانیای ' ئیت گاست ' وایدانا، هەنگاوەکە بەرەوپێشچوونە بۆ "جیهانێک کە چیدی تێیدا پێویست بەوە نییە بۆ دەستەبەرکردنی گۆشت بۆ خەڵک، پەنا ببرێتە بەر تێکدانی دارستانەکان و کۆچپێکردنی کۆمەڵگە ئاژەڵییەکان، یان بەکارهێنانی دەرمان بۆ دەستەبەرکردنی گۆشت".  کۆمپانیاکە رایگەیاندووە، پێشبینیدەکات تاوەکو ساڵی ٢٠٥٠، داخوازی لەسەر بەکارهێنانی گۆشت بەڕێژەی ٧٠ % بەرزببێتەوە، گۆشتی بەرهەمهێنراوی تاقیگە، یارمەتیدەر دەبێت بۆ دابینکردنی ئەو داخوازییە زۆرەی لەسەر گۆشت هەیە. بەبڕوای زانایانیش، ئەو بەرهەمە رۆڵی دەبێت لە گۆڕانکارییەکانی ژینگەدا.  ژینگەپارێزان دووپاتیدەکەنەوە، بەخێوکردنی ئاژەڵ لەپێناو دەستکەوتنی گۆشتەکەیدا، سەرچاوەی گازی میسانە، ئەو گازەش قەبارەی گەرمبوونی زەوی دوو هێندە دەکات. لە هەندێک وڵاتی وەک بەرازیلیشیدا، ئەو کارە بووەتە هۆکاری لەناوبردنی دارستانەکان.  ئێستا دەیان کۆمپانیای جیاواز لە جیهاندا بەهەمان ئاراستەی بەرهەمهێنانی گۆشتی دەستکرد کاردەکەن، بەڵام هەنگاوەکان لە قۆناخی تاقیکردنەوە و پشکنیندان.