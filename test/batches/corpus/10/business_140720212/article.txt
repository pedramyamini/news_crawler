ئەمڕۆ چوارشەممە، وەزارەتی ئاوەدانکردنەوە و نیشتەجێکردنی حکومەتی هەرێمی کوردستان راگەیێندراوێکی بڵاوکردەوە و رایگەیاند، کاژێر ٢: ٠٠ی دوای نیوەڕۆ بەکاتی بەرلین، دانا عەبدولکەریم، وەزیری ئاوەدانکردنەوە و نیشتەجێکردن لەگەڵ بەرپرسانی کۆمپانیای (deutsche bahn)ی ئەڵمانی کۆدەبێتەوە بەمەبەستی گفتوگۆکردن سەبارەت بە دیزاینکردنی پڕۆژەی هێڵی شەمەندەفەر لە هەرێمی کودستان.  وەزارەتی ئاوەدانکردنەوە و نیشتەجێکردن ئاماژەی بەوەکردووە، سەردانی شاندەکە بە سەرۆکایەتی وەزیری ئاوەدانکردنەوە و نیشتەجێکردن بۆ ئەڵمانیا لە چوارچێوەی هەوڵەکانە بۆ  دروستکردنی هێڵی شەمەندەفەر لە هەرێمی کوردستان.  پێشتر وەزیری ئاوەدانکردنەوە و نیشتەجێکردن لەکاتی خوێندنەوەی کارنامەی وەزارەتەکەیدا لە کابینەی نۆیەم رایگەیاندبوو، کار بۆ ئەوە دەکەن هێڵی ئاسنین لە هەرێمی کوردستان دروستبکەن.