لە کۆبوونەوەی دوێنێی ئەندامانی ئۆپێک پڵەس بڕیاردرا رۆژانە بە تێکڕا بەرهەمهێنانی نەوت بە بڕی ٤٠٠ هەزار بەرمیل زیادبکەن لە هەر رۆژێکدا. بڕیارەکەش بۆ مانگی ئاب و مانگەکانی دواترە.   ئەگەر رێککەوتنەکە بەوشێوەیە بەردەوام بێت، ئەوا لە مانگی ئەیلوولی ساڵی ٢٠٢٢، رێککەوتنی کەمکردنەوەی بەرهەمهێنانی نەوت کە لە مانگی نیسانی ساڵی رابردوو لەسەری رێککەوتن رۆژانە نزیکەی ١٠ ملیۆن بەرمیل کەمبکەنەوە، کۆتاییدێت.  شازادە عەبدولعەزیز بن سەلمان، وەزیری وزەی سعودیە و سەرۆکی ئەم خولەی ئۆپێک پڵەس رایگەیاند، ئەو بڕەی ئێستا لەسەری رێککەوتوون دەکرێت گۆڕانکاری تێکدا بکرێت و لە مانگی کانوونی یەکەم جارێکی دیکە کۆدەبنەوە.   وەزیری وزەی سعودیە گوتی، "ئێمە رۆژانە بڕی ٤٠٠ هەزار بەرمیل زیاد دەکەین لە هەر مانگێکدا و لە کانوونی یەکەمیش چاوپێداخشاندنێکی بۆ دەکەین. پەنجەرەکەمان بە کراوەیی هێشتووەتەوە بۆ گۆڕانکاری. "  ئامانجی زیادکردنی بەرهەمهێنانی نەوت گەڕانەوەیە بۆ ئاستی پێش بڵاوبوونەوەی کۆرۆنا. ئەوە لەکاتێکدایە ئێستا ئەو وڵاتانە رۆژانە ٥.٨ ملیۆن بەرمیل کەمتر لە کاتی پێش بڵاوبوونەوەی کۆرۆنا بەرهەمدەهێنن.   ئەمڕۆ دووشەممە ١٩ - ٧ - ٢٠٢١ نرخی نەوت لە بازاڕەکانی جیهان دابەزی، هەر بەرمیلێک نەوتی خاوی برێنت بە ٧٢ دۆلار و ٩٣ سەنت مامەڵەی پێوەکرا و بەرمیلێک نەوتی خاوی تێکساسیش بە ٧١ دۆلار و ٢٠ سەنت مامەڵەی پێوەکرا.   زیاتر لە هەواڵە ئابوورییەکان