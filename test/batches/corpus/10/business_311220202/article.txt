بەپێی ئاماری وەزارەتی كشتوكاڵ و سەرچاوەكانی ئاو، كە پشتی بەروبوومی میوەی هێنراو بۆ گومرگەكان بەستووە، لە ساڵی ٢٠١٦ دا ٤٧٧,٦٤٧ تۆن میوە بەكاربراوە و تەنیا ٥٤,٣١٢ تۆنی خۆماڵی بووە. لە ساڵی ٢٠١٧ دا ٤٠٣,٥٨٥ تۆن میوە بەكاربراوە و ٦٦,٨١٢ تۆنی خۆماڵی بووە، لە ساڵی ٢٠١٨ دا بڕی بەکاربراوی میوە بۆ ٤٩٠,٥٤٥ تۆن میوە زیادیکردووە کە ٦٩ هەزار و ١٦٥ تۆنی بەرهەمی خۆماڵی بووە.  لە ساڵی رابردووشدا ٦٦١ هەزار و ٤٥٠ تۆن میوە لە هەرێمی كوردستان بەكاربراوە، کە تەنیا ٩١ هەزار و ٦٤٠ تۆنی بەرهەمی خۆماڵی بووە، ئەمەش دەكاتە ١٤ % بڕی میوەی بەكاربراو. زۆرترین میوەی بەکاربراو لە ساڵی رابردوو لە پارێزگای سلێمانی بووە کە ٢٦٢ هەزار و ٣١٤ تۆن بووە، لە دهۆک ٢٥٥ هەزار و ٥١١ تۆن میوە، لە هەولێر ١٤٤ هەزار و ٦٥٩ تۆن و لە گەرمیانیش ٢٨ هەزار و ٩٣٩ تۆن میوە بەکاربراوە.  حوسێن حەمەكەریم، بەڕێوەبەری گشتیی باخداری و دارستان و پاوان لە وەزارەتی كشتوكاڵ بە (رووداو)ی گوت: "بەرهەمی خۆماڵی لەو بڕە زیاترە كە لە ئامارەكان تۆماركراون، چونكە لە وەرزی بەرهەمدا زۆربەی بەرهەمەكان ناهێندرێنە گومرگەكان، بەڵكو بازرگانان راستەخۆ لە كێڵگەوە لە جووتیارانی دەكڕنەوە و هەناردەی شارەكانی عێراقی دەكەن".   بەشێك لە جووتیاران بۆ ئەوەی خەرجی گواستنەوەیان لەسەر نەكەوێت بەشێك لە بەرهەمەكانیان لەسەر شەقامەكان دەفرۆشن، بۆیە حوسێن حەمەکەریم پێشبینی دەكات بەرهەمی ناوخۆ ٢٥ % تاوەكو ٣٠ % ی زیاتر بێت لەو بڕەی كە تۆماركراوە.  وەزارەتی كشتوكاڵ پێویستی ساڵانەی تاكی هەرێمی كوردستان بۆ خواردنی سەرجەم میوەكان بە ٥٠ كیلۆ دیاریكردووە، بەم پێوەرە بێت ساڵانە هەرێمی كوردستان پێویستی بە نزیكەی ٣٠٠ تاوەكو ٣١٠ هەزار تۆن میوەی جۆراوجۆر هەیە و ساڵی رابردوو بەرهەمی خۆماڵی ٢٩ % ی پێویستییەكانی ناوخۆی دابینكردووە.  بۆ كەمكردنەوەی هاوردە و گەشەپێدانی بەرهەمی خۆماڵی، وەزارەتی كشتوكاڵ بە هاوكاری دەستەی وەبەرهێنان، هەوڵدەدات لە رێگەی كەرتی تایبەتەوە گەشە بە پرۆژەكانی باخداری بدات.  حوسێن حەمەكەریم، دەڵێت: "بۆ ئەوەی هانی جووتیاران بدەین گرنگی زیاتر بە خزمەتكرنی باخەكانیان بدەن، پێویستە سەرەتا بازاڕ بۆ بەرهەمەکانیان بدۆزینەوە" ئەویش لە رێگەی هاندانی وەبەرهێنەران بۆ دامەزراندنی كارگەی لە قوتوونان و دروستكردنی كۆگای ساردكەرەوە بۆ هەڵگرتنی میوە بۆ سەرجەم وەرزەکان.  بەپێی ئامارەکەی وەزارەتی کشتوکاڵ لە ساڵی ٢٠١٩ دا زۆرترین میوەی بەکاربراو سێو بووە، کە ٢٠١ هەزار و ٢٢٥ تۆن بووە، بەڵام تەنیا ٥,١٦١ تۆنی خۆماڵی بووە.   دوای سێو میوەکانی دیکەش بە بڕی جیاواز بەکاربراون، لەوانە: پرتەقاڵ ٧٨ هەزار و ١٧٢ تۆن، کە ٩ تۆنی خۆماڵی بووە. هەنار ٥٥ هەزار و ١٢٢ تۆن، کە ٣٢ هەزار و ٤٩٤ تۆنی خۆماڵی بووە. ترێ ٣١ هەزار و ٦٢٧ تۆن، کە ١٩ هەزار و ٦٨١ تۆنی خۆماڵی بووە. خۆخ ٣٢ هەزار و ٦٧٢ تۆن، کە ٤,٩١٠ تۆنی خۆماڵی بووە. هەڵوژە ٢٠ هەزار و ٧٢٨ تۆن، کە ٥,٨٨٩ تۆنی خۆماڵی بووە.  هەنار ١٩ هەزار و ٩٧ تۆن، کە ١٨ هەزار و ١١٦ تۆنی خۆماڵی بووە. هەرمێ ١٨ هەزار و ١٨٣ تۆن، کە ٣,١٤٦ تۆنی خۆماڵی بووە. قەیسی ١٣ هەزار و ٧٢١ تۆن کە ١,٩٦٨٦٨ تۆنی خوماڵی بووە. هەروەها ١٩١ هەزار و ٦١ تۆن مۆز، لیمۆ، لالەنگی و كیوی بەكاربراوە کە سەرجەمیان هاوردە بوونە.  حوسێن حەمەکەریم گومانی لە بڕی بەكاربراوی میوەكان لە هەرێمی كوردستان هەیە و پێیوایە دانیشتووانی هەرێمی كوردستان كەمتر لەو بڕە دەخۆن.  حوسێن حەمەكەریم، دەڵێت: "زۆربەی ئەو میوەیەی بازرگانان هاوردەی هەرێمی كوردستانی دەكەن، جارێكی دیكە هەناردەی شارەكانی عێراق دەكرێت. بۆ نموونە سێوی هەموو عێراق لە رێگەی كوردستانەوە هاوردە دەكرێت، بۆیە سەرجەم ئەو بەرهەمانەی لە گومرگەكان بە بازاڕكراون لە هەرێمی كوردستان بەكارنەبراون".  لەو داتایانەدا دەردەكەوێت هەرێمی كوردستان تەنیا لە بەرهەمی هەنجیر و ترێ و هەنار تا رادەیەك بەرهەمی باشە، بەڵام بۆ زۆربەی میوەكان دیكە بەتایبەتیش مۆز، كیوی، پرتەقاڵ، لالەنگی و لیمۆ ١٠٠ % پشت بە هارودە دەبەستێت.  بە گوتەی حوسێن حەمەكەریم  كەشوهەوای هەرێمی كوردستان گونجاو نییە بۆ بەرهەمهێنانی مۆز و كیوی، بەڵام دەكرێت لە ئیدارەی گەرمیان بە تایبەت لە خانەقین و دەوروبەری بەرهەمە مزرەمەنییەکانی وەك پرتەقاڵ، لالەنگی و لیمۆ بچێندرێن.  بەپێی ئاماری وەزارەتی كشتوكاڵ لە چوار ساڵی رابردوودا جۆرێك زیادبوون لە بەرهەمی میوەی خۆماڵی هەیە لە ساڵی ٢٠١٦ دا ٥٤,٣١٢ تۆن، لە ساڵی ٢٠١٧ دا ٦٦,٨١٢ تۆن، لە ساڵی ٢٠١٨ دا ٦٩,١٦٥ تۆن، ساڵی رابردووش ٩١ هەزار و ٤٦٠ تۆن میوە بەرهەم هاتووە.   بەپێی داتاكانی وەزارەتی کشتوکاڵ لە ساڵی رابردوودا پارێزگای سلێمانی لەسەر ئاستی هەرێمی كوردستان بە بەرهەمهێنانی ٣٣ هەزار و ٤٦٦ تۆن میوە بە پلەی یەکەم هاتووە. پارێزگای هەولێر بە بەرهەمهێنانی ٣٢ هەزار و ٦٨٤ تۆن لە پلەی دووەم، دهۆک بە بەرهەمهێنانی ٢٤ هەزار و ٦٢٧ تۆن لە پلەی سێیەم و ئیدارەی گەرمیانیش بە بەرهەمهێنانی ٦٨٤ تۆن میوە لە پلەی چوارەم هاتووە.  رزگار محەممەد، جێگری بەڕێوەبەری گشتیی كشتوكاڵی سلێمانی، دەڵێت: "بەرهەمی ناوخۆ زۆر زیاترە لەو بڕەی كە لە ئامارەكان تۆماركراوە، بۆ نمونە ساڵانە تەنیا لە پارێزگای هەڵەبجە و سلێمانی ٣٠ تاوەكو ٣٥ هەزار تۆن هەنار بەرهەم دێت، بەڵام لە وەرزی بەرهەم بەشێكی راستەخۆ لە كێڵگەوە هەناردەی شارەكانی عێراق دەكرێت و بەشێكی لێدەكرێت بە رووبە هەنار و شەربەت، بۆیە لە ئامارەكان كەمتر تۆماركراوە".  بەبڕوای رزگار محەممەد، جگە لە گرنگیدان بە پیشەسازیكردنی میوەكان و هەڵگرتنیان لە كۆگاكان بۆ وەرزەکانی دیكە، پێویستە رێگەی هاوچەرخیش بۆ گەشەپێدانی بەرهەمی میوە پەیڕەو بكرێت.  رزگار محەممەد دەڵێت: "دەكرێت لەرێگەی موتوربەكردنی میوەكان، لە وەرزی دیكە میوەی هەمەچەشن و جیاواز بەرهەم بهێندرێت، بەڵام لە كوردستان وەك پێویست كار لەسەر ئەمە نەكراوە".   بەپێی رووپێوییەك كە وەزارەتی كشتوكاڵ بە هاوكاری رێكخراوی جایكای ژاپۆنی بۆ خەمڵاندنی ژمارەی درەخت کردوویەتی، دەركەوتووە نزیكەی ٦٨ ملیۆن و ٢٢٦ هەزار درەختی هەمە جۆر لەه ەرێمی كوردستان هەن.  لەم ژمارەیەش نزیكەی ٥٩ ملیۆن درەختیان بەردارن کە بەمشێوە دابەشبوونە هەولێر ١٨ ملیۆن و ٧٥٣ هەزار ٦٤٠ درەخت، سلێمانی و هەڵەبجە ١٨ ملیۆن و ٩٢١ هەزار و ٣٠٦ درەخت و دهۆک ٢١ ملیۆن و ٢٧٢ هەزار و ١٠٨ درەخت.  دكتۆر ئەمجەد عوبێد، بەڕێوەبەری باخداری دهۆك، دەڵێت بۆ دابینكردنی ئاسایش خۆراك لە بەرهەمی میوەم پێویستە سوود لە نەخشەی بەرهەم ببیندرێت و هانی جووتیاران بدرێت لە جیاتی چاندنی چەندین جۆر میوە لە باخێك، هەوڵبدەن یەك یان دوو جۆر میوە لە رووبەری فراوان بچێنن، ئەو كات دەتوانن باشتر بەسەر گرفتەكاندا زاڵبن و سوودی زیاتریش لە بەرهەمەكانیان ببینن".   هێنانی تەرزە جیاوازەكانی میوە و پەیڕەوكردنی سیستەمی هاوچەرخ لە چاندن، رۆڵی كاریگەری دەبێت بۆ گەشەپێدانی بەرهەمی میوە لە یەكەی رووبەر، بەڵام لە هەرێمی كوردستان وەك پێویست كار لەسەر ئەمە نەكراوە.  دكتۆر ئەمجەد، دەڵێت ئەركی وەزارەتی كشتوكاڵە تەرزی نوێ بهێنێت و باخی نموونەیی بۆ جووتیاران دروست بكات و رێنماییان بكات و هانیان بدات لە چاندنی میوە پەیڕەوی سیستەمی هاوچەرخ بكەن.  بە گوتەی دکتۆر ئەمجەد تائێستا جووتیارانی هەرێمی كوردستان لە چاندنی میوەدا پەیڕەوی سیستەمی كۆن دەكەن، نێوان دارێك بۆ دارێكی دیكە ٣ تاوەكو ٥ مەتر بەجێدەهێڵن و دارەكانیان دەچێتە ئاسمان، ئەمە لەكاتێكدایە لە سیستەمی نوێدا ماوەی نێوان دارەکان تەنیا ٥٠ بۆ ٦٠ سانتیمەترە و تەرزی قەزەمی بەرهەمدار دەچێندرێت و بەرهەمەكەش لەسەر تەل هەڵدەواسرێت بەم هۆیەوە زۆرترین بەرهەم لە یەكەی رووبەر بەرهەمدەهێندرێت.  جگە لە زیادبوونی بەرهەمی خۆماڵی، لە چەند ساڵی رابردوودا چەند جۆرێک درەخت هێنراونەتە کوردستان کە پێشتر نەبوون. هەندێک جووتیار تەنیا گرنگی بە چاندنی درەختی نوێ دەدەن.  عارف وەسمان شێروانی، كە ئێستا لەلایەن وەزارەتی كشتوكاڵ بە جووتیارە نمونەییەكەی میوەی كاكی ناسراوە، بە رووداوی گوت: " لەنێو هەموو جۆرەكانی میوەدا ' كاكی ' یم بۆ چاندن هەڵبژارد، چونكە حەزم كرد جۆرێكی تازەی میوە لە هەرێمی كوردسان زیاد بكەم، جگە لەوەش میوەکە بەهایەکی بەرزی خۆراکی هەیە و کۆکتێلێکە لە میوە".  درەختی كاكی، بەرگری بۆ نەخۆشییەكان زۆرباشە، بەرگەی ساردی و گەرمی تاوەكو ١٠ پلە ژێر سفر و ٦٠ پلەی گەرمی دەگرێت، بۆ نزیكەی ٤٠ تاوەكو ٥٠ ساڵ بەردەدات.  ئەم جووتیارە وەک ئەزموون، دوو جۆر تەرزی میوەی كاكی ئێرانی و ئەمریكی لە باخەكەیدا چاندووە. هەردوو جۆرەكە گونجاو بوونە بۆ كەش و خاك و ئاوی هەرێمی كوردستان، بەڵام دەڵێت ئێرانییەكەی شیرینترە و لە بازاڕیش خواستی زیاتری لەسەرە.  ئێستا تەمەنی درەختەكانی عارف گەیشتوونەتە حەوت ساڵ، بە گوتەی خۆی هەر دارێكی ١٠٠ تاوەكو ١٥٠ كیلۆ بەرهەم دەدات. ئەمساڵیش لە فرۆشتنی بەری دارەکانی، دوای خەرجی ١٠ ملیۆن دینار داهاتی هەبووە. هەوڵی عارف ئەوەیە ببێتە هەناردەکاری میوەی کاکی بۆ وڵاتانی کەنداو.  لە ماوەی ١٠ ساڵی رابردوودا لەلایەن نەمامگەكانی كەرتی تایبەت و هەندێک لە جووتیارانەوە کە حەزیان بە تاقیكردنەوە و چاندنی درەختی تازە هەیە بە دەیان درەختی جیاوازی وەك كاكی، كەستانە، توودرك، كیمكوت، عەناب، پاپایی، سنج، خورمای هیندی، دار هەنگوین، داری قەیماخ، مانگۆ، هەنجیری دركاوی و بە دەیان جۆری جیاوازی خۆخ، ترێ، هەنجیر و هەنار چەندین میوەی دیكە دەچێندرێن کە پێشتر لە هەرێمی كوردستان نەبوون یان بە كەمی چێندراون.  عەلی تاهیر خوركی، جووتیارێكی ناحیەی ئەتروشی پارێزگای دهۆكە، ئەم جووتیارە خولیای زۆری بۆ تاقیكردنەوە و چاندنی میوەی جیاواز لە باخەكەیدا هەیە، وەك خۆی دەڵێت لەهەر نەمامگەیەك میوەی جیاواز بینیبێت، بەهەر نرخێك بووبێت كڕیوویەتی و چاندوویەتی.  ئێستا لە باخەكەی عەلی خوركی، هەندێک میوەی جیاوازی وەك عەناب، سنج، خورمای هندی، داری هەنگوین و قەیماخ هەن، كە پێشتر هیچ یەكێكیان لەهەرێمی كوردستان نەبوون و یان نەناسراون.   عەلی خوركی دەڵێت: "میوەی عەنابم هەیە، بەرهەمێكی وەك سێو دەدات و تامی زۆر خۆشە، داری سنجم هەیە بەرهەمێكی وەك قەسپ دەدات، سێ داری قەیماخم هەیە، داری هەنگوینم كاتێك قەدەكەی دەبێتە چوار ئینج دوای كونكردنی شلەیەكی لێدەردەچێت  شلەکە دەکوڵێندرێت و دەبێتە هەنگوین".   لە سلێمانیش هەندێک جووتیار خوویان داوەتە چاندنی درەختی تازە و جیاواز. لەوانە شێخ سدیق باراوی كە پێشتر بازرگانیی قوماش بووە، ئێستا وەك جووتیارێكی نمونەیی ترێ ناوبانگی دەركردووە و ٨ جۆر ترێی جیاوازی لە باخەكەی لە سیتەكی شاری سلێمانی چاندووە، كە هەندێكیان لەسەر ئاستی وڵاتانی رۆژهەڵاتی ناوەڕاست دەگمەنن لەوانە ترێی موندروب، گولاوی و میكیاج.  جەلیل شەمسەدین، بەڕێوەبەری باخداری كشتوكاڵی سلێمانی، دەڵێت: "لەلایەن جووتیارانەوە چاندنی زۆر جۆر درەختی نوێ تاقیكراونەتەوە، بەڵام ئەو میوانەی سەركەوتنیان بەدەستهێناوە و بەرهەمیان هەیە بریتین لە توودرك، بوندق، كەستانە جۆرێك لە گێوژ كە جیاوازە لە گێوژخۆماڵی".  كەشوهەوای هەرێمی كورستان كە كاریگەرە بە كەشوهەوای دەریای ناوەڕاست، چاندنی كۆمەڵێك داری میوە تێیدا ئابووریانەیە كە ناسراون لە هەرێمی كودستان، بەڵام بەهۆی گۆڕانی كەشوهەواوە، چاندنی هەندێک لەو درەختە نوێیانە زۆر سەرکەوتوو نەبووە.  جەلیل شەمسەدین، دەڵێت: "بۆ ئەوەی جووتیاران تووشی زیان نەبن، پێویستە سەرەتا درەختەکانیان لە بەڕێوەبەرایەتییەكانی توێژینەوەی پارێزگاكان تاقیبکەنەوە ئەگەر سەركەوتوو بوو، ئینجا بچێندرێن".  بەپێی یاسا و رێنماییەكانی وەزارەتی كشتوكاڵ، هەر نەمام و درەختێکی نوێ بهێندرێتە هەرێمی كوردستان، دەبێت رەزامەندی بەڕێوەبەرایەتیی گشتیی توێژینەوەی كشتوكاڵی بۆ وەربگیرێت، سەرەتا وەک تاقیكردنەوە لە چەند شوێنێكی جیاواز بچێندرێت، ئەگەر سەركەوتوو بوو، نەمامی لێ زیاد بكرێت و ئینجا لە نەمامگەكان رێگە بە فرۆشتنیان بدرێت.  عەبدولسەمەد محەممەد، بەڕێوەبەری توێژینەوەی كشتوكاڵی هەولێر، دەڵێت "هەرچەندە بەپێی یاسا ورێنماییەكان هاوردەكردنی ئەو دارانە رێگەپێدراو نییە، بەڵام ماوەی چەند ساڵێكە، هێنانی درەختی جیاواز و چاندنی لە كوردستان لەلایەن كۆمپانیا و نەمامگەكانەوە شێوەیەكی بازرگانی وەرگرتووە، هەندێكیان بەبێ ئەوەی لێكۆڵینەوە بكەن لەوەی ئەم دارە گونجاوە لەگەڵ كەشوهەوای كوردستان یان نا، هاوردەی دەكەن و بە جووتیارانی دەفرۆشن".  بەپێی بەدواداچوونی ئەم بەڕێوەبەرایەتییە دەركەوتووە لە سنووری پارێزگای هەولێر ئێستا لەلایەن هەندێ جووتیار میوەی وەك كاكی، پاپایای، مانگۆ، كیوی، خۆخ هەنجیر، توودرك، هەنجیری دركاوی و چەند جۆرێکی دیكەی میوە وەك تاقیكردنەوە چێندراون.  عەبدولسەمەد محەممەد، دەڵێت: "هەرچەندە چاندنی ئەم میوانە بە فلتەری ئێمەدا تێپەرنەبوون، بەڵام بۆ ئەوەی جووتیاران زەرەرمەند نەبن، سەردانی هەندێک باخمان کردووە و رێنماییمان پێداون".