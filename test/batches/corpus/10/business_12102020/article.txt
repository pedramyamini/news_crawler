سەرچاوەیەک لە وەزارەتی دارایی حکومەتی هەرێمی کوردستان بە رووداوی راگەیاند کە وەزارەتی دارایی گەنجینەکانی ئاگادارکردووەتەوە و پێی راگەیاندوون: "لەبه‌ر ڕۆشنایی نووسراوى وه‌زاره‌تى دارایی حكوومه‌تى فیدراڵ ژماره ١٣٢٢٩ له ١٥/٨/٢٠٢٠ و ئه‌نجوومه‌نى وه‌زیرانى هه‌رێمى كوردستان له كۆبوونه‌وه‌ى ئاسایی رۆژى چوارشه‌ممه ٧/١٠/٢٠٢٠، بڕیار درا به پابه‌ندبوون به خشته‌ى دابه‌شكردنى مووچه‌ى وه‌زاره‌تى دارایی حكوومه‌تى فیدراڵ، بۆ ئەم مه‌بەسته لیستى مووچەى مانگى ٩ ى ٢٠٢٠ به ته‌مویلكردنى ٨٢ % ئاماده بكه‌ن و پلە تایبەتەكان به هه‌مان میكانیزمی مانگه‌كانی پێشوو".  ئەو سەرچاوەیە کە نەیویست ناوی ئاشکرا بکرێت گوتیشی: "ئەم بڕیارەی وەزارەتی دارایی کێشەی بۆ گەنجینەکان دروستکردووە، چونکە مووچەکە لەبری مانگی ٤ نووسراوە مانگی ٩، ئەم دوو مانگەش جیاوازن، چونکە بەشێک لە فەرمانبەران گۆڕانکاریی بەسەر پلەکانیاندا دێت".  حکومەتی هەرێمی کوردستان تاوەکو ئێستا مووچەی مانگی نیسانی فەرمانبەران و مووچەخۆرانی نەداوە و هیچ وادەیەکیش بۆ دابەشکردنی مووچە دیار نییە.  ئەو نووسراوە لەکاتێکدایە کە ئەو ٣٢٠ ملیار دینارەی هەولێر و بەغدا بۆ مووچەی فەرمانبەرانی هەرێمی کوردستان لەسەری رێککەوتبوون، تائێستا نەگەیشتووە.   پێشتر ئەحمەدی حاجی رەشید، پەرلەمانتار لە ئەنجوومەنی نوێنەرانی عێراق بە رووداوی گوتبوو، حکومەتی عێراق ٣٢٠ ملیار دینارەکەی بۆ هەرێمی کوردستان ناردووە. بەڵام ئەحمەد سەفار، بڕیاردەری لیژنەی دارایی لە پەرلەمانی عێراق بە رووداوی گوت، بڕیارە پارەکە "لە ماوەی ٢٤ کاژێردا" بگاتە هەولێر.  سەرچاوەکەیەک لە وەزارەتی دارایی هەرێمی کوردستان، کە نەیویست ناوی ئاشکرابکرێت، ئەوەشی هیچ بڕە پارەیەک نەنێردراوە و سەرسوڕمانی خۆی دەربڕی سەبارەت بە بڵاوکردنەوەی لیستێکی نوێی مووچەی فەرمانبەران؛ روونیشیکردەوە، ئەو لیستەی لە تۆڕە کۆمەڵایەتییەکان بڵاوکراوەتەوە، هەمان لیستی مووچەی مانگی رابردووە و تەنیا بەروارەکەی گۆڕاوە.  سەبارەت بە کاتی دابەشکردنی مووچە، ئاخۆ لەگەڵ گەیشتنی ٣٢٠ ملیار دینارەکەی بەغدا، مووچە دابەشدەکرێت یاخود نا، ئەو سەرچاوەیە بە رووداوی راگەیاند، دۆخی دارایی بەغدا جێگیر نییە، بۆیە ناتوانن ئێستا هیچ بەڵێنێک بدەن.  پێشتر جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاندبوو، بۆ دابەشکردنی مووچە دوو بۆ سێ بژاردەیان هەیە، بەڵام ئامادە نەبوو باس لە بژاردەکان بکات.