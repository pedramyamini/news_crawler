د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، بڕیارە ئەمڕۆ پێنجشەممە پڕۆژە یاسای بودجەی ٢٠٢٠ بگاتە پەرلەمان. گوتیشی "وەك لیژنەی دارایی  رۆژی شەممە دەست بە گفتوگۆكان دەكەین لەماوەی دوو هەفتەدا بۆ  دانیشتنێكی پەرلەمان ئامادەی دەكەین".   بڕیاردەری لیژنەی دارایی لە پەرلەمانی عێراق باسی لەوەش كرد، پڕۆژەیاسای بودجەی ٢٠٢٠ی عێراق وەك ساڵانی رابردوو نابێت خوێندنەوەی  یەكەم و دواتر خوێندنەوەی دوومی بۆ بكرێت، بەڵكو لە یەك رۆژدا لە  پەرلەمان دەنگی لەسەر دەدرێت.   پرۆژەیاسای بودجەی ئەمساڵی عێراق ٨١ ترلیۆن دینار کورتهێنانی هەیە، د. ئەحمەد سەفاری دەڵێت: لیژنەی دارایی ئەوە قبووڵ  ناكات و هەوڵدەدەین زۆر كەمی بكەینەوە".  رۆژی دووشەممە ١٤ - ٠٩ - ٢٠٢٠ ئەنجوومەنی وەزیرانی عێراق  پرۆژەیاسای بودجەی ساڵی ٢٠٢٠ ـی پەسندكرد، تەواوی بودجەكە بە   ١٤٨ ترلیۆن دینار خەمڵێنراوە، كە ٨١ ترلیۆن دینار كورتهێنان و   ٦٧ ترلیۆن دیناریشی بۆ بواری وەبەرهێنانە.