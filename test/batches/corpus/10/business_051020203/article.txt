مەسرور بارزانی، سەرۆکی حکومەتی هەریمی کوردستان، لە پەرلەمانی کوردستان روونکردنەوەی لەبارەی کارەکانی کابینەکەی دا. بەشێکی تەرخانکرد بۆ باسکردنی مووچە و دۆخی دارایی هەرێمی کوردستان.  سەرۆکوەزیران روونکردنەوەی دایە پەرلەمانتاران، کە پەتای کۆرۆنا و دابەزینی نرخی نەوت دۆخێکی سەختی ئابووری لە جیهان و هەرێمی کوردستانیش دروستکردووە و گوتی "نەناردنی بودجەی بەغدا دۆخەکەی سەختتر کرد".  مەسرور بارزانی رایگەیاند، بۆ چارەسەرکردنی بەشێکی ئەو دۆخە داراییە پلانیان بۆ کەمکردنەوەی خەرجی و زیادکردنی داهات داناوە لە چوارچێوەی پرۆژەیاسای چاکسازیدا کە بەمزووانە رەوانەی پەرلەمانی دەکەن. بەپێی پلانەکە، ئامانجی حکومەت هەمەجۆرکردنی سەرچاوەکانی داهاتە.  سەبارەت بە دابەشکردنی مووچەی فەرمانبەرانیش رایگەیاند، لە سەرەتای دروستبوونی قەیرانی داراییەوە هەوڵی حکومەت دابینکردنی مووچەی فەرمانبەران بووە، بۆیە گوتی "لە دەستبەکاربوونی ئەم کابینەیەدا ١٢ مووچەمان داوە، تەنیا دوو مووچە دواکەوتووە بەهۆی نەناردنی بەشە بودجەی هەرێم بۆ مانگەکانی پێنج، شەش و حەوت لەلایەن حکومەتی عێراقەوە".  حکومەتی هەرێمی کوردستان دوایین دوو مووچەی بە لێبڕینی % ٢١ دابەشکردووە، لەوبارەیەوە مەسرور بارزانی گوتی "بەهۆی کەمکردنەوەی تەمویلی مووچە لەلایەن بەغداوە بڕیارماندا مووچە بەپێی توانای بەردەست دابەشبکەین و دوو مووچە بە رێژەی ٧٩ % دابەشبکەین". دەشڵێت "ئەم دۆخە سەختە نەخوازراوە و حکومەتی هەرێمی کوردستان دروستی نەکردووە و تەنیا لە کوردستان نییە، دەبێ بەناچاری خۆمان لەگەڵ ئەم دۆخە بگونجێنین".  ئاماژەی بەوەشکرد کە هەوڵدەدەن بە پلانەکانی چاکسازی و رێکخستنەوەی مووچەی فەرمانبەران ئەو دۆخە ئابوورییە سووکتر بکەن.  سەبارەت بە قەرزو پابەندە داراییەکانیش سەرۆکی حکومەت لە پەرلەمان رایگەیاند "لە چەند بۆنەیەکی دیکەشدا گوتوومە کە چەندین ملیار دۆلار قەرزمان لەسەرە، کە بەشێکیان لە ئەستۆی حکومەتی عێراقە بەهۆی نەناردنی بودجەی هەرێمی کوردستان".  مەسرور بارزانی ئەوەشی گوت "بەداخەوە هەرێمی کوردستان خاوەنی هیچ یەدەگێکی دارایی نییە و تەنیا پشت بە داهاتی مانگانە دەبەستین، ئەمەش وادەکات رووبەڕووی کێشە ببینەوە لە هەر قەیرانێکی داراییدا".