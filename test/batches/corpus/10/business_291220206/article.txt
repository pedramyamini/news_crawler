قەدووری عەبدولسەلام، بەڕێوەبەری گشتیی کۆمپانیای نەوتی واست لە راگەیێندراوێکدا دەڵێت: "ئاستی بەرهەمهێنانی نەوت ئێستا لە کێڵگەی رۆژهەڵاتی بەغدا رۆژانە ١٥ هەزار بەرمیلە، بەڵام وەبەرهێنان لە کێڵگەکە بەردەوامە بۆ ئەوەی رۆژانە ئاستی بەرهەمهێنان بگەیێنرێتە ٤٠ هەزار بەرمیل. "  بە گوتەی بەڕێوەبەری کۆمپانیای نەوتی واست، بەرهەمهێنانی نەوتی کێڵگەکە ئێستا بۆ مەبەستی بەرهەمهێنانی کارەبا بەکاردەهێنرێت و بەشێکیشی لە پاڵاوگەی دووڕە دەپاڵێورێت.  لە ٢٥ ـی کانوونی دووەمی ٢٠١٨ دا وەزارەتی نەوتی عێراق بۆ پەرەدان بە کێڵگەی رۆژهەڵاتی بەغدا گرێبەستێکی لەگەڵ کۆمپانیای نەوتی ژینهوای چینی واژۆکرد.   بەهۆی ئەوەی کێڵگەی نەوتیی رۆژهەڵاتی بەغدا دەکەوێتە ناوچەیەکی نیشتەجێبوونەوە، زۆر لە کۆمپانیا نەوتییە بیانییەکان خۆیان لە وەبەرهێنان لە کێڵگەکە دوورەپەرێز گرت و ئامادەی کارکردن لەو کێڵگەیە نەبوون کە لە لایەن کۆمپانیای نەوتی باکوورەوە سەرپەرشتی دەکرێت. هاوکات جۆری نەوتەکەش کە بەراورد بە نەوتی هەندێک کێڵگەی دیکە جۆرێکی قورسە هۆکارێکی دیکەی دوورکەوتنەوەی کۆمپانیا نەوتییەکان بووە لە وەبەرهێنان لەو کێڵگەیەدا.  کەریم حەتاب، بریکاری وەزارەتی نەوتی عێراق بۆ کاروباری دەرهێنانی نەوت رایگەیاند، وەزارەتی نەوت داوای لەو کۆمپانیا چینییە کردووە کە پێشتر گرێبەستی لەگەڵ کردبوو وەبەرهێنانەکانی لە کێڵگەی رۆژهەڵاتی بەغدا خێراتر بکات و گازی هاوتای نەوتیش لە کێڵگەکە بەرهەم بهێنێت.   حەتاب باسی لەوە کردووە وەزارەتی نەوت بە تامەزرۆییەوە دەیەوێت ژینگەیەکی لەبار بۆ کۆمپانیا بیانییەکان دەستەبەر بکات بۆ ئەوەی لە عێراق کاربکەن و دەست بە وەبەرهێنانەکانیان بکەنەوە کە لە چەند مانگی رابردوودا بەهۆی بڵاوبوونەوەی پەتای ڤایرۆسی کۆرۆناوە وەبەرهێنان و کارکردنی بەشێک لە کۆمپانیا نەوتییەکان سستییان تێکەوتبوو و هەندێکیشیان بە تەواوی کارەکانیان راگرتبوو.