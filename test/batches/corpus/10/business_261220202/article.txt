هەرچەندە راوەماسی تەنیا بەشێکی بچووکی پەیوەندییە ئابوورییەکانی نێوان بەریتانیا و ئەوروپا پێکدەهێنێت، بەڵام لەرووی سیاسییەوە قورساییەکی گەورەی هەیە.  لە ساڵی ٢٠١٦ و لە کاتی کامپەینی جیابوونەوەی بەریتانیا لە یەکێتیی ئەوروپا، کۆنترۆڵکردنەوەی ئاوەکانی بەریتانیا یەکێک بوو لە دروشمە سەرەکییەکانی لایەنگرانی برێکزیت. ئێستا ئەو کەسانە هەرچەندە پێشوازی لە رێککەوتنی بازرگانیی نێوان ئەوروپا و بەریتانیا دەکەن، بەڵام بە تەواوەتی رازی نین لەو چارەسەرەی بۆ پرسی راوەماسی دوولایەن لەسەری رێککەوتن.  ناوەڕۆکی رێککەوتنی نێوان بەریتانیا و ئەوروپا لەسەر پرسی راوەماسی  - لە چەند ساڵی داهاتوودا بەلەمە ئەوروپییەکان بەردەوام دەبن لە راوەماسی لەنێو ئاوەکانی بەریتانیا  - بەلەمە بەریتانییەکان پشکیان لە راوکردنی ماسی لە ئاوەکانی خۆیان زیاترە لە بەلەمە ئەوروپییەکان  - دوای ٥ ساڵ و نیو لە جێبەجێکردنی رێککەوتنەکە، دووبارە چاوخشاندنەوە دەکرێت بە پشکی هەر لایەک لە راوکردنی ماسی  - پشکی راوەماسی لە دوای ٥ ساڵ و نیو ساڵانە دیاری دەکرێت و بۆ هەر ساڵ دانوستاندنی لەسەر دەکرێتەوە  - لە دوای ساڵی ٢٠٢٦ بەریتانیا مافی ئەوەی هەیە رێگە بە هیچ بەلەمێکی ئەوروپی نەدات راوەماسی لە سنوورە ئاوییەکانی بکات  وردەکاریی رێککەوتنەکە لەسەر راوەماسی  ناوەڕۆکی رێککەوتنی نێوان بەریتانیا و یەکێتیی ئەوروپا ئاشکرانەکراوە، بەڵام بەشێک لە ئاژانسەکانی هەواڵ و میدیای بەریتانیاش بڵاویان کردەوە کە لە ٢٠٠٠ پەڕە پێکهاتووە. هاوکات بی بی سی دەڵێت، کۆپییەکی دەستکەوتووە کە زیاتر لە ١٢٠٠ پەڕەیە.       بەپێی رێککەوتنەکە، بەلەمە ئەوروپییەکان لە ماوەی ٥ ساڵ و نیودا، ٢٥ % ـی مافی راوەماسیکردن لە ئاوەکانی بەریتانیا لەدەستدەدەن و بەهەمان رێژە مافی بەلەمە بەریتانییەکان لە راوەماسیکردن لە ئاوەکانی خۆیاندا زیاد دەبێت. ئەو رێژەیە یەکسەر لەسەر بەلەمە ئەوروپییەکان جێبەجێ ناکرێت، بەڵکو لەو ٥ ساڵ و نیوە کە بە قۆناخی گوزار ناسراوە، ئەو رێژەیە هەمووی جێبەجێدەکرێت.  لە یەکەم ساڵی رێککەوتنەکەدا کە دەکاتە ساڵی ٢٠٢١، مافی راوەماسی بەلەمە ئەوروپییەکان بە رێژەی ١٥ % کەم دەکرێتەوە و لەوە بەدواوە ساڵانە بە رێژەی ٢.٥ % مافی راوەماسی بەلەمە ئەوروپییەکان کەم دەکرێتەوە و دەخرێتە سەر رێژەی مافی راوەماسی بەریتانییەکان.  لەکاتی دانوستاندنەکاندا ئەوروپییەکان داوایان دەکرد، قۆناخی گوزاری نێوانیان بۆ یەکلاییکردنەوەی کێشەی ماسیگرتن ١٤ ساڵ بێت و بەریتانییەکان داوای ماوەی کەمتریان دەکرد، دیارە دوولایەن ناوەڕاستیان هەڵبژاردووە لەسەر ئەوە رێککەوتن قۆناخی گواستنەوە ٥ ساڵ و نیو بێت. واتا قۆناخی گوزاری نێوان بەریتانیا و ئەوروپا لە پرسی راوەماسی تاوەکو کۆتایی مانگی ٦ ـی ساڵی ٢٠٢٦ درێژە دەکێشێت.  دوای ئەوە بەریتانیا دەتوانێت تاکلایەنە رێگە نەدات هیچ بەلەمێکی ئەوروپی لە ئاوەکانی ئەو وڵاتە  ماسی راوبکات.  بەپێی خەمڵاندنە سەرەتاییەکان، تاوەکو کۆتایی مانگی شەشی ٢٠٢٦ ساڵانە بەلەمە بەریتانییەکان بڕی ١٤٥ ملیۆن پاوەند زیاتر قازانج دەکەن، ئەوەش لە رێگەی زیادبوونی پشکەکانیان لە راوەماس لە ئاوەکانی خۆیاندا.  بەپێی ئامارە فەرمییەکانی حکومەتی بەریتانیا لەساڵی ٢٠١٩ دا، ماسیگرە بەریتانییەکان ٥٠٢ هەزار تۆن ماسییان راوکردووە کە بەهاکەی ٨٥٠ ملیۆن پاوەند بووە.  رێککەوتنەکەی نێوان بەریتانیا و یەکێتیی ئەوروپا هێندە وردە کە تەنانەت پشکی هەردوولایەنی لە راوکردنی جۆرەکانی ماسیش دیاریکردووە.  هەرچەندە بەریتانیا دوای قۆناخی گوزار واتا دوای مانگی شەشی ٢٠٢٦ دەتوانێت رێگە بە هیچ بەلەمێکی ئەوروپی نەدات راوەماسی لە ئاوەکانی بکات، بەڵام کێشەی بەریتانیا ئەوەیە ئەگەر ئەو کارە بکات، یەکێتیی ئەوروپاش مافی ئەوەی بەخۆی داوە کە پێناسی گومرکی لەسەر ماسی هەناردەکراوی بەریتانیا دابنێت. لەبەرئەوە چارەسەرکردنی ئەو کێشەیە بەوە دانراوە کە بەریتانیا و یەکێتیی ئەوروپا دانوستاندن بکەنەوە بۆ ئەوەی ژمارەی بەلەمە ئەوروپییەکان دیاری بکرێت کە دەتوانن ماسی لە ئاوەکانی بەریتانیا راوبکەن.  وەک ئەندامێکی یەکێتیی ئەوروپا، بەریتانیا پابەندبوو بە جێبەجێکردنی سیاسەتی راوەماسیی هاوبەشی ئەوروپا کە بە (CFP) ناسراوە. CFP لە ساڵی ١٩٧٠ لەلایەن ئەندامانی یەکێتیی ئەوروپا واژۆکرا و بەپێی ئەو رێککەوتنە، بەلەمەکانی ماسیگرتنی هەموو ئەندامانی یەکێتیی ئەوروپا مافی یەکسانیان هەیە لە ئاوەکانی هەموو  وڵاتێکی ئەوروپی.  لە ئەوروپا لە مانگی کانوونی یەکەمی هەموو ساڵێک نوێنەرانی وڵاتانی ئەندام لە یەکێتییەکە سەرقاڵی دانوستاندنێکی درێژ و سەخت دەبن بۆ ئەوەی پشکی هەر وڵاتێک لە راوکردنی جۆرەکانی ماسی دەستنیشان بکەن.  رێژەیەکی بچووک لە کۆی هەموو پەیوەندییە ئابوورییەکان  پرسی راوەماسی هەرچەندە یەکێک لە سەخترین بابەتەکانی ناو دانوستاندنەکان بوو، بەڵام لەراستیدا لە رووی ئابووری و بازرگانییەوە تەنیا رێژەیەکی زۆر کەم لە پەیوەندییە ئابوورییەکانی نێوان بەریتانیا و یەکێتیی ئەوروپا پێکدەهێنێت. بەهای بازرگانی و سامانی ماسی بەراورد بە ئابووریی بەریتانیا و یەکێتیی ئەوروپا تەنیا ٠.٠٢ی کۆی ئابووری بەریتانیا و ئەوروپا پێکدەهێنێت. بۆ نموونە قەبارەی سامان و بازرگانیی ماسی لە بەریتانیا لە ساڵی ٢٠١٩ دا  ٤٣٧ ملیۆن پاوەند بووە، کەچی قەبارەی کەرتی خزمەتگوزاری دارایی لەو ساڵەدا ١٢٦ ملیار پاوەند بووە.