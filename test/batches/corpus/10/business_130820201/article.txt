موخلیس سەلیم، بەڕێوەبەرى گشتى یاسایى و کارگێڕى و دارایى دەستەى وەبەرهێنان بە (تۆڕی میدیایی رووداو)ى راگەیاند: "دەستەى وەبەرهێنان مۆڵەتى ٢٤ پڕۆژەى وەبەرهێنان لە بوارە جیاجیاکانی وەک کشتوکاڵی، پیشەسازی، بازرگانی، چەند بوارێکی دیکە هەڵوەشاندەوە".  موخلیس سەلیم، ئاماژەی بە هۆکاری هەڵوەشاندنەوەی مۆڵەتی پرۆژەکان دا و گوتی: "هەڵوەشاندەوەی مۆڵەتەکان بەهۆى کەمتەرخەمى لە جێبەجێکردنى پڕۆژەکان بووە. وەبەرهێنەری بەشێک لەو پڕۆژانە هێشتا دەستیان بە کارکردننەکردووە و بەشێکیشیان لە وادەی خۆیان دواکەوتبوون".  بەڕێوەبەرى گشتى یاسایى گوتیشی: "ئەو پڕۆژانەی مۆڵەتەکانیان هەڵوەشێندراوەتەوە ٨ یان لە هەولێر، ١١ لە دهۆک و ٣ پرۆژەش لە سلێمانین، ئەمڕۆش مۆڵەتی دوو پڕۆژەی دیکە لە هەولێر و سلێمانی هەڵدەوەشێندرێتەوە".  لەبارەی چارەنووسی پڕۆژەکانیش، موخلیس سەلیم گوتی: "زەوى ئەو پڕۆژانە لە وەبەرهێنەر و خاوەن کۆمپانیا کەمتەرخەمەکان وەرگیراونەتەوە و بەپێى یاسا دەخرێنەوە سەر حکومەت یان دەبێت بە وەبەرهێنەری دیکە، ئەو پڕۆژانەی دەستبەکاربوون و رێژەیەکی کەمیان تەواوکردووە بە نرخی هەڵوەشاندنەوە لە خاوەن پڕۆژەکەی وەردەگرینەوە، ئەو وەبەرهێنەرانەش کە گرەنتی بانکییان هەیە، پارەکە دەبێتەوە داهات بۆ حکومەت".  پێشتر دەستەی وەبەرهێنان مۆڵەتی یەک مانگی دا بەو وەبەرهێنەرانەی کە مۆڵەتیان وەرگرتووە و دەستیان پێنەکردووە، یان پرۆژەکانیان بەنیوەچڵی جێهێشتووە، دەست بە پرۆژەکانیان بکەنەوە، ئەگینا مۆڵەتەکانیان هەڵدەوەشێندرێتەوە.  لە ساڵی ٢٠٠٦ ـەوە تاوەکو ئێستا مۆڵەتی وەبەرهێنان بە ٩٢٤ پرۆژە دراوە، بەڵام زیاتر لە ١٠٠ پرۆژەیان بەهۆی پابەندنەبوون بە یاسا و رێنماییەكانی وەبەرهێنان، مۆڵەتەكانیان هەڵوەشێنراوەتەوە، ئێستا سەرمایەی وەبەرهێنان لە هەرێمی کوردستان گەیشتووەتە ٤٩ ملیار و ٤٠٧ ملیۆن دۆلار و کۆرۆناش کاریگەرییەکی خراپی هەبوو لەسەر کەمبوونەوەی سەرمایە و کارکردنی ئەو کۆمپانیایانە.