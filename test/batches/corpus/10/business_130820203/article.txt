لە راپۆرتەکەی ئاژانسی نێودەوڵەتیی وزەدا هاتووە، لە مانگی تەممووز سعودیە کۆتاییهێنا بە کەمکردنەوەی ئەو یەک ملیۆن بەرمیل نەوتەی خۆبەخشانە کەمیدەکردەوە، هاوکات ئیمارات نەوتی زیاتر لەو بڕە بەرهەمهێناوە کە لە رێککەوتنی ئۆپێک پڵەس لە مانگی نیسان بۆی دیاریکرا، بەرهەمهێنانی نەوتی ئەمریکاش بەهۆی بەرزبوونەوەی نرخەکانی نەوت بەرەو بەرزبوونەوە چووە.  بەگوێرەی ئاژانسی نێودەوڵەتیی وزە، سەرەڕای ئەوەی وڵاتانی ئۆپێک پڵەس لە مانگی تەممووز بڕی دوو ملیۆن بەرمیل نەوتی زیاتری بەرهەمهێناوە، بەڵام کەمکردنەوەی نەوت بەشێوەی قەرەبووکردنەوە لەلایەن عێراق و نایجیریاوە تاڕاددەیەک ئاستی بەرهەمهێنانی نەوتی لە مانگی ئاب جێگیرکردووە، بەگشتی تاوەکو ناوەڕاستی ئەمساڵ خستنەڕووی نەوت بەراورد بە هەمان ماوەی ساڵی رابردوو، بە بڕی ٧.١ ملیۆن بەرمیلی رۆژانە کەمیکردووە. لە تەواوی ساڵی ٢٠٢٠ یش خستنەڕووی نەوت رۆژانە ٩١.٩ ملیۆن بەرمیل دەبێت، ئەمەش بەراورد بە ساڵی رابردوو رۆژانە ٨.١ ملیۆن بەرمیل نەوت کەمترە.  ئاژانسی نێودەوڵەتیی وزە رایگەیاندووە، بەهۆی بەرزیی تووشبوون بە ڤایرۆسی کۆرۆنا و سستیی کەرتی گواستنەوەی ئاسمانی، پێشبینییەکانیان بۆ خواست لەسەر نەوت بە بڕی رۆژانە ١٤٠ هەزار بەرمیل دابەزاندووە، هاوکات خواستی چین بۆ نەوت لە مانگی حوزەیرانی ئەمساڵ بەراورد بە مانگی حوزەیرانی ساڵی رابردوو بە بڕی رۆژانە ٧٥٠ هەزار بەرمیل نەوت زیادیکردووە، ئەوەش ئاستێکی بەرزی خواستی چین بۆ نەوت پێشاندەدات.  ئاژانسەکە پێداچوونەوەی بە پێشبینییەکانی بۆ خواست لەسەر نەوت لە ساڵی ٢٠٢١ یش کردووە و ئاماژە بۆ ئەوە دەکات لە ساڵی ٢٠٢١ خواست بۆ نەوتی خاو رۆژانە ٩٧.١ ملیۆن بەرمیل دەبێت، لەکاتێکدا پێشتر رایگەیاندبوو لە ساڵی داهاتوو خواست لەسەر نەوت رۆژانە ٩٧.٣٤٠ ملیۆن بەرمیل دەبێت، هۆکارەکەشی گەڕاندووەتەوە بۆ ناچالاکیی کەرتی گواستنەوەی ئاسمانی.  لەکاتێکدا هۆکاری خێرا نەگەڕانەوەی خواست بۆ نەوت لەلایەن ئاژانسەکەوە گەڕێندراوەتەوە بۆ سستیی کەرتی گواستنەوەی ئاسمانی و دەستپێنەکردنەوەی گەشتە ئاسمانییەکان، پێشبینی دەکرێت تاوەکو سێ ساڵی داهاتوو خواست بۆ گەشتکردنی ئاسمانی نەگەڕێتەوە بۆ ئاستەکانی پێش بڵاوبوونەوەی ڤایرۆسی کۆرۆنا، کە لە ئەنجامی داخستنی ئابووریی جیهان بەهۆی ڤایرۆسی کۆرۆنا زیانێکی زۆر دووچاری ئەو کەرتە بووەتەوە.  ئاژانسی موودیز لە لێکۆڵینەوەیەکی نوێدا ئاماژە بەوە دەکات، کەمبوونەوەی خواست بۆ گەشتکردن بە فڕۆکە ماوەیەکی زۆر دەخایێنێت و گەڕانەوەی خواستیش پشتدەبەستێت بە خێرایی نەمانی نیگەرانییە تەندروستییەکان و سەلامەتیی گەشتکردن.  شرۆڤەکارانی موودیز لە لێکۆڵینەوەکەدا رایانگەیاندووە "بەهۆی ڤایرۆسی کۆرۆناوە گەشتە ئاسمانییەکان ٩٠ % کەمبوونەتەوە. ئەگەر بێتو کەرەنتینەکردن و رێکارەکانی بەرەنگاربوونەوەی ڤایرۆسی کۆرۆنا درێژە بکێشێت، گەڕانەوەی خواستیش بۆ گەشتکردن زۆر هێواش دەبێت".  بەگوێرەی راپۆرتەکەی ئەو ئاژانسە، کەرتی هێڵی ئاسمانی چالاکییە ئابوورییەکان لە چەندین کەرتی دیکەی ئابووری زیاد دەکات و هەزاران هەلیکار دەڕەخسێنێت، هاوکات خواست لەسەر سووتەمەنی بەرزدەکاتەوە، بەڵام درێژەکێشانی کاریگەریی ڤایرۆسی کۆرۆنا کاریگەرییەکی مەودا درێژی لەسەر ئابووریی جیهان دەبێت و پێدەنێتە ساڵی ٢٠٢٢ و ٢٠٢٣.  جۆناسان رووت، جێگری سەرۆکی ئاژانسی موودیز پێشبینیی کردووە، لەمساڵدا خواست بۆ خزمەتگوزارییەکان و بەرهەمەکانی کەرتی فڕۆکەوانی زیاتر لە ٤٠ بۆ ٥٠ % پاشەکشە بکات و بەلایەنی کەمەوە سێ ساڵ بخایێنێت بۆئەوەی لەو کاریگەرییە نەرێنییە رزگاری ببێت. هەروەها کۆمپانیاکانی دروستکردنی فڕۆکە دوایین کۆمپانیا دەبن بۆ گەڕانەوەی خواست بۆ ئاستی پێش بڵاوبوونەوەی ڤایرۆسی کۆرۆنا لەسەریان.  ئاژانسی نێودەوڵەتیی هێڵە ئاسمانییەکان پێشتر ئاماژەی بەوە دابوو، راگرتنی گەشتە ئاسمانییەکان وەکو رێکارێک بۆ رێگریکردن لە بڵاوبوونەوەی ڤایرۆسی کۆرۆنا زیانێکی بێوێنە بە هێڵە ئاسمانییەکان دەگەیێنێت، بەشێوەیەک کە زیانەکان دەگەنە ٣١٤ ملیار دۆلار، پێشبینیش دەکات لە چارەگی سێیەمی ئەمساڵ گەشتە ئاسمانییەکان لە ئاستی ناوخۆی وڵاتان و گەشتەکانی دەرەوەش بەشێوەی سنووردار دەستپێبکەنەوە.  زۆر لە هێڵە ئاسمانییەکان و فڕۆکەخانەکان رایانگەیاندووە، پێشبینی ناکەن خواست لەسەر گەشتکردن تاوەکو ٢٠٢٣ و ٢٠٢٤ بگەڕێتەوە ئاستەکانی پێش بڵاوبوونەوەی ڤایرۆسی کۆرۆنا.  رێکخراوی گەشتیاریی جیهانی سەر بە نەتەوە یەکگرتووەکانیش (UNCTAD)، لە راپۆرتێکدا باسی لە کاریگەریی ڤایرۆسی کۆرۆنا لەسەر کەرتی گەشتیاری کردووە؛ راپۆرتەکە چەند سیناریۆیەکی لەبارەی داهاتووی گەشتیاری خستووەتەڕوو، سیناریۆکانیش باس لە زیانێکی گەورە بەو کەرتە دەکەن، بەڵام قووڵیی زیانەکان پەیوەستە بە درێژیی ماوەی رێگریکردن لە گەشتکردنی گەشتیاران. بەپێی خراپترین سیناریۆ، کەرتی گەشتیاری ٣.٣ ترلیۆن دۆلار زیانی بەردەکەوێت.