رووسیا و ٢٢ وڵاتی دیکەی بەرهەمهێنەری نەوت لە چوارچێوەی گرووپێکدا ناسراو بە ئۆپێک پڵەس، بۆ سەقامگیرکردنی بازاڕی نەوت بەهۆی کەمبوونەوەی خواست لەسەر نەوت، یەکیان گرتووە و بەرهەمهێنانی نەوتیان بە رێژە کەمکردووەتەوە.  نۆڤاک لە کۆنفرانسێکی ئۆنلایندا رایگەیاند "هیوادارین گۆڕانکارییەکانی سیاسەتی ئیدارەی نوێی ئەمریکا کاریگەرییان لەسەر وڵاتانی ئۆپێک پڵەس نەبێت کە مەبەستیانە رۆڵێکی ئەرێنییان لەسەر ئابووریی جیهان و بازاڕی وزە هەبێت".  وەزیری وزە و جێگری سەرۆکوەزیرانی رووسیا باسی لەوە کرد، مۆسکۆ تێبینیی ئەوەی کردووە ئیدارەی داهاتووی ئەمریکا لەبارەی وزە بە پێچەوانەی سیاسەتی چوار ساڵی رابردوو رەفتار دەکات.  لە مانگی نیسانی ئەمساڵ، دۆناڵد ترەمپ، سەرۆکی ئەمریکا بەشداریی گفتوگۆکانی نێوان وڵاتانی بەرهەمهێنەری نەوتی کرد بۆئەوەی لەسەر کەمکردنەوەی خستنەڕووی نەوت رێکبکەون، کە بەهۆی بڵاوبوونەوەی ڤایرۆسی کۆرۆنا خواست لەسەر نەوت بە رێژەی ٢٠ % کەمببوەوە.  هەر ٢٣ ئەندامەکەی ئۆپێک پڵەس لە مانگی نیسان رێککەوتن ئاستی بەرهەمهێنان بە بڕی رۆژانە ٩.٧ ملیۆن بەرمیلی رۆژانە کەمبکەنەوە.  ئەلێکساندەر نۆڤاک سەرەتای ئەم مانگە رایگەیاند خواست لەسەر نەوت بەو شێوەیە نییە کە پێشبینی دەکرا، بەڵام تاوەکو مانگی نیسانی ساڵی ٢٠٢١، وڵاتانی ئۆپێک پڵەس بەرهەمهێنانی نەوت بە بڕی رۆژانە دوو ملیۆن بەرمیل بەرزدەکەنەوە، ئەوەش لەکاتێکدا بوو لە سەرەتای ئەم مانگەدا ئاستی بەرهەمهێنانیان بە بڕی ٥٠٠ هەزار بەرمیل نەوتی رۆژانە بەرزکردەوە.