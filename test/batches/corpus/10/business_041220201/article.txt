ئەمڕۆ هەینی ٤ی کانوونی یەکەمی ٢٠٢٠ نرخی بەرمیلێک نەوتی برێنت بەرزبووەوە بۆ ٤٩ دۆلار و ٦٩ سەنت. هەروەها نرخی نەوتی سووکی تەکساسیش لە سەرووی ٥٠ دۆلار مامەڵەی پێوە کرا.  لە کۆبوونەوەکەدا عێراق، رووسیا، نەیجیریا و ئیمارات ئارەزووی خۆیان بۆ خستنەبازاڕی نەوتی زیاتر لە ساڵی ٢٠٢١ دەربڕیوە.  ئەوەش لەکاتێکدایە نرخی نەوت لە سێ رۆژی رابردوودا بەهۆی شکستی بەرهەمهێنەرانی نەوت لە گەیشتن بە رێککەوتنێک لەسەر چۆنێتیی خستنەڕووی نەوت لە ساڵی داهاتوودا، دابەزیبوو. دوای سێ رۆژ لە دابەزینی بەردەوامیش، رۆژی پێنجشەممەش نرخی نەوت بەهۆی گەشبینی بە دۆزینەوەی ڤاکسینەکانی کۆرۆنا و کەمبوونەوەی قەبارەی نەوتی کۆگاکراوی ئەمریکا بەرزبووەوە.  کارگێڕیی نەوتی ئەمریکا لە راپۆرتی هەفتانەی خۆیدا رایگەیاندووە، قەبارەی نەوتی کۆگاکراو لە ئەمریکا ٦٧٩ هەزار بەرمیل کەمیکردووە، ئەوەش بە هۆکارێکی دیکەی بەرزبوونەوەی نرخی نەوت هەژمار دەکرێت.