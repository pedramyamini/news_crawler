بەپێی داتاكانی دەستەی ئاماری هەرێمی كوردستان كە پشتی بە ئاماری شارەوانیی پارێزگاكان بەستووە، لە ماوەی حەوت ساڵی رابردوودا پاشەكشێیەكی گەورە لە دروستكردنی خانوو و باڵەخانەی بازرگانی لە هەرێمی كوردستان روویداوە بە جۆرێك لە ساڵی ٢٠١٣ شارەوانییەكان بە سەرمایەی دوو ترلیۆن و ٤٦ ملیار و ٣٠٠ ملیۆن دینار مۆڵەتیان بە دروستكردنی ٢٧ هەزار و ٢٦٩ خانوو و باڵەخانەی بازرگانی داوە، بەڵام لە ساڵی رابردوودا مۆڵەت بە دروستکردنی ١١ هەزار و ٦١٤ خانوو و باڵەخانەی بازرگانی بە سەرمایەی یەک ترلیۆن ١١١ ملیار و ٥٠٠ ملیۆن دینار دراوە. واتە وەبەرهێنان لە كەرتی بیناسازی لە ساڵی ٢٠١٩ بەراورد بە ساڵی ٢٠١٣ بە رێژەی ٤٥.٧ % پاشەكشێی كردووە، مۆڵەتی دروستكردنی خانوو و باڵەخانەی بازرگانیش بە رێژەی ٥٧.٤ % كەمیكردووە.  ئامارەكە داتای زۆر وردی لەسەر رێژەی پاشەكشێی ساڵ بە ساڵی وەبەرهێنان لە کەرتی بیناسازی لەسەر ئاستی هەرێمی كوردستان تێدایە، لە ساڵی ٢٠١٤ دا ٢٠ هەزار و ٣٣٩ مۆڵەت بە سەرمایەی یەک ترلیۆن و ٣٩٣ ملیار و ٧٠٠ ملیۆن دینار دراون. لە ساڵی ٢٠١٥ دا ژمارەی مۆڵەتەکان بۆ ١٥ هەزار و ٤٧ مۆڵەت بە سەرمایەی یەک ترلیۆن و ٨٢ ملیار ٨٠٠ ملیۆن دینار، لە ساڵی ٢٠١٦ ژمارەی مۆڵەتەکان بۆ ١١ هەزار و ٢٩٣ مۆڵەت بە سەرمایەی ٧٣٢ ملیار و ٤٠٠ ملیۆن دینار دابەزیوە.  لەساڵی ٢٠١٧ زۆرترین پاشەكشە لە دروستكردنی خانوو و باڵەخانەی بازرگانی روویداوە، بە جۆرێك لەو ساڵەدا تەنیا ٩,١١٠ خانوو و باڵەخانەی بازرگانی بە سەرمایەی ٧٠٨ ملیار و ٧٠٠ ملیۆن دینار دروستكراون.  لە دوو ساڵی رابردوودا جۆرێك لە بووژانەوە لە كەرتی بیناسازی روویداوە، لە ساڵی ٢٠١٨ دا شارەوانییەكان مۆڵەتیان بە دروستكردنی ٩,٧٤٦ خانوو و باڵەخانەی بازرگانی داوە کە تێچووەکانیان ٦٥٨ ملیار و ٢٠٠ ملیۆن دینار بووە، لە سەرمایەکەدا دەردەکەوێت کە باڵەخانە و خانووەکان بە كواڵێتی نزمتر دروستكراون، بۆیە تێچوویان كەمتر بووە. ساڵی رابردووش مۆڵەت بە دروستکردنی ١١ هەزار و ٦١٤ خانوو و باڵەخانەی بازرگانی بە سەرمایەی یەک ترلیۆن ١١١ ملیار و ٥٠٠ ملیۆن دینار دراوە، واتە بەراورد بە ساڵی ٢٠١٧ ژمارەی مۆڵەتەكان بە رێژەی ٢١.٥٧ % و سەرمایەش بە رێژەی ٣٦.٢ % زیادیكردووە.   لەم ئامارەدا دەردەكەوێت كەرتی بیناسازی هێشتا شۆكی قەیرانی دارایی بەرینەداوە بۆیە بەراورد بە ساڵانی پێشتر لە گەشەیەكی لاوازدایە، پێشبینی دەکرێت ئەمساڵ بەهۆی پەتای کۆرۆناوە زیاتریش پاشەکشەی کردبێت.  سیروان محەممەد، سەرۆكی دەستەی ئاماری هەرێمی كوردستان، دەڵێت لە ئەنجامی شیكردنەوە بۆ داتاكانی حەوت ساڵی رابردووی مۆڵەتی خانوو و باڵەخانەی بازرگانی بۆیان دەركەوتووە بەهۆی كاریگەری قەیرانی دارایی، دابەزینی نرخی نەوت، راگرتنی پێشینەی خانووبەرە، پاشەكەوتی مووچە، ناسەقامگیری بارودۆخی سیاسی كوردستان بەهۆی شەڕی داعشەوە، پاشەكشێیەكی گەورە لە كەرتی بیناسازی روویداوە بەجۆرێك وەبەرهێنان لەكەری بیناسازی لە ساڵی ٢٠١٩ بەراورد بە ساڵی ٢٠١٣ بە رێژەی ٤٥.٧ % پاشەكشێی كردووە و دروستكردنی خانوو و باڵەخانەی بازرگانیش بە رێژەی ٥٧.٤ %.  هەرچەندە بەپێی بەدواداچوونی دەستەی ئامار دوو ساڵی رابردوو بەراورد بە ساڵی ٢٠١٧ دروستكردنی خانوو و باڵەخانەی بازرگانی بە رێژەی ٢١.٥٧ % و سەرمایەی وەبەرهێنراویش لە کەرتەکە بە رێژەی ٣٦.٢ % زیادكردووە، بەڵام سیروان محەممەد دەڵێت: "هێشتا بەراورد بە پێش ساڵی ٢٠١٤ بووژانەوەكە لە ئاستێكی لاواز دایە. ئەمەش مانای وایە هێشتا خەڵك و وەبەرهێنەران متمانەیان بە بارودۆخەکە نییە و ئامادەنین وەبەرهێنان لەو کەرتەدا بکەن".  کەمبوونەوەی خواست لەسەر دروستكردنی خانوو و باڵەخانەی بازرگانی، كاردانەوەی راستەخۆی لەسەر دابەزینی كەرستەكانی بیناسازی و دەستی كاریش هەبووە، بەم هۆیەوە تێچووی دروستكردنی خانوو و باڵەخانەی بازرگانی رووی لە كەمی كردووە، بۆ نموونە تێكڕای تێچووی یەك مەتر دووجا لە كاری بیناسازی لە ساڵی ٢٠١٣ دا بە ٢٦٨ هەزار دینار خەمڵێنراوە، بەڵام لە ساڵی ٢٠١٤ بۆ ٢٦٣ هەزار دینار، لە ساڵی ٢٠١٥ بۆ ٢٤١ هەزار دینار، لە ساڵی ٢٠١٦ بۆ ٢١٤ هەزار دینار دابەزیوە.  لە ساڵی ٢٠١٧ و ٢٠١٨ جۆرێك لە بەرزبوونەوە لە تێچووی دروستكردنی خانوو و باڵەخانە بە دیدەکرێت. لەو دوو ساڵەدا تێچووی یەک مەتر دووجا لە بیناسازی لە نێوان ٢٣٠ تاوەكو ٢٣١ هەزار دینار بووە، بەڵام ساڵی رابردوو تێكڕای تێچووی خەمڵێنراوی یەك مەتر دووجا لە كاری بیناسازی، ژمارەی پێوانەیی تۆماركردووە گەیشتووەتە ٢٧٠.٥ هەزار دینار.  لەسەر ئاستی پارێزگاكانیش ساڵی رابردوو بەرزترین نرخی تێچووی بیناسازی لە شاری هەولێر تۆماركراوە كە ٣٠٦ هەزار دینار بووە بۆ یەك مەتر دووجا، دوای ئەویش سلێمانی بە ٢٨٥ هەزار دینار، دهۆک بە ٢٧٢ هەزار دینار و ئیدارەی گەرمیان بە ٢١٧ هەزار دینار تێچوو بۆ یەك مەتر دووجا بە پلەی دووەم، سێیەم و چوارەم دێن.  ئەوەی جێگەی سەرنجە تاوەكو ساڵی ٢٠١٨ بەرزترین رێژەی تێچووی خەمڵێنراو لە كاری بیناسازیدا لە پارێزگای دهۆك تۆماركراوە، هەمیشە تێچووی یەك مەتر دووجا لەو پارێزگایە ٢٤ تاوەكو ٥٧ هەزار دینار لە تێكرای تێچووی هەرێمی کوردستان زیاتر بووە.  سیروان محەممەد، دەڵێت: "لەساڵی ٢٠٠٦ تاوەك ئێستا هەمیشە لە رووپێوییەكان رێژەی بێكاری و هەژاری لە پارێزگای دهۆك بەراورد بە پارێزگاکانی دیکە زیاتر بووە، بەڵام نرخی شتومەك و كاڵا و خزمەتگوزارییەكان لەو پارێزگایە لە چاو پارێزگاکانی دیکە گرانترن، ئەمەش تەنیا یەك لێكدانەوەی بۆ دەکرێت، ئەویش ئەوەیە بیركردنەوەی خەڵكی دهۆك بۆ كوالێتی خانووبەرە و ژیان جیاوازە".  بەپێی داتاكانی دەستەی ئامار لە ماوەی حەوت ساڵی رابردوودا مۆڵەت بە دروستکردنی ١٠٤ هەزار و ٤١٨ باڵەخانە لە هەرێمی کوردستان دراوە، کە تێچووەکەیان بە ٧ ترلیۆن و ٧٣٣ ملیار و ٦٠٠ ملیۆن دینار خەمڵێندراوە، لەسەر ئاستی پارێزگانیش پشكی شێر بەر پارێزگای هەولێر كەوتووە، لە ماوەی ئەو حەوت ساڵەدا ٤٤ هەزار و ٩٤٠ باڵەخانە و خانوو بە سەرمایەی ٢ ترلیۆن و ٨٧٨ ملیارو ٦٠٠ ملیۆن دینار دروستکراون.  لە دوو ساڵی رابردوودا زۆرترین بووژانەوە لە کەرتی بیناسازی لە سنووری پارێزگای هەولێر روویداوە، کە ژمارەی مۆڵەتەکانی دروستکردنی خانوو و باڵەخانە بە رێژەی ١٨.٩ % و سەرمایەی وەبەرهێنراویش لەو كەرتەدا بە رێژەی ٥٥.٢ % زیادیكردووە، ٦٦.٢ % ی مۆڵەتەكانیش لە سەنتەری شار و ٣٣.٨ % یشیان لە دەرەوەی سەنتەری شار وەرگیراون.   پارێزگای هەولێر خاوەنی ٦٦ شارەوانییە، شەش شارەوانییان دەکەونە سەنتەری شار، ٦٠ شارەوانیش دەكەونە دەرەوەی سەنتەری شار و سەر بە بەڕێوەبەرایەتیی گشتیی شارەوانییەكانن.  نەبەز محێدین، بەڕێوەبەری گشتیی شارەوانییەكانی هەولێر، دەڵێت: جگە لە قەیرانی دارایی و شەڕی داعش، راگرتنی پێشینەی خانووبەرە و كەمكردنەوەی بودجەی وەزارەتی شارەوانی بە رێژەیەكی بەرچاو، وایكرد شارەوانییەكان نەتوانن تەسوییەی ئەو زەویانە بكەن كە پێویستیان بە تەسوییە هەبوو، ئەمەش وایكرد شارەوانییەكان نەتوانن زەویی تازە دابەش بکەن و خزمەتگوزاریش بگەیەننە زەوییە تەسوییەکراوەکان، هەموو ئەوانە بوونە هۆكاری پاشەكشە لە دروستكردنی خانوو و باڵەخانەی بازرگانی".  لە ساڵی ٢٠١٧ دا بەپێی هەردوو بڕیاری ژمارە ٧٥ و ٨٠ رسوماتی مۆڵەتی دروستكردنی خانوو و قیرانە و رەسیف و ئاوەڕۆ و هەندێک رسوماتی دیکە زیادکران. بە بڕوای نەبەز محێدین، زیادکردنی ئەو رسوماتانەش كاریگەری لەسەر كەمكردنەوەی مۆڵەتی دروستكردنی خانوو و باڵەخانە هەبووە، بۆیە پێویستە چاو بەو رسوماتانە بخشێندرێنەوە و بەشێكیان كەمبكرێنەوە و وەك هاندانێكیش پێشینەی خانووبەرە دەستپێبكاتەوە تەنانەت ئەگەر بە بڕێكی كەمیش بێ.   گەشەسەندنی وەبەرهێنان لەكەرتی بیاناسازیدا بەندە بە سەقامگیری رامیاری و ئابووری، بۆیە هەر جۆرە گرژی و هەڵچوونێک لە بواری رامیاری و ئابووری رووبدات كاردانەوەی راستەخۆی لەسەر پاشەكشێی وەبەرهێنان لە كەرتی بیناسازیدا دەبێت.  د. ئیدریس رەمەزان، پسپۆری ئابووری و مامۆستا لە كۆلێژی کارگێڕی و ئابووری زانكۆی سەلاحەددین، دەڵێت: "نەمانی شەڕی داعش و هەڵگرتنی پاشەكەوتنی موچە و هەندێك لێدوانی مژدەبەخش وایكرد هەندێک وەبەرهێن رسك بە سەرمایەكەیان بكەن، بۆیە لە دوو ساڵی رابردوودا جۆرێك لە بووژانەوە لە كەرتی بیناسازیدا هەبووە، بەڵام ئەو بووژانەوەیە هێشتا لە ئاستێكی زۆر لاوازدایە، چونكە هێشتا رێژەی ئەو بووژانەوەیە نەگەیشتووەتە ٥٠ % ی ئەو جوڵەیەی لە پێش قەیرانی داراییدا هەبوو".  كەرتی بیناسازی بە بڕبرەی گەشەسەندنی ئابووری وڵات دادەنرێت رۆڵی گەورەی هەیە لە كەمكردنەوەی رێژەی بێكاری و هەژاری.  بەبڕوای ئەم پسپۆرەی بواری ئابووری، ئەگەر ساڵی داهاتوو گرفتە دارایی و ئابوورییەكانی نێوان بەغدا و هەولێریش چارەسەر بكرێن و مووچەی فەرمانبەران بگەڕێتەوە باری ئاسایی خۆی هێشتا وەبەرهێنان ناگەڕێتەوە ئاستی ساڵانی پێش قەیرانی دارایی. چونكە گەڕانەوەی متمانەی خەڵك و وەبەرهێنەران بە بارودۆخی ئابووری و سیاسی هەرێمی كوردستان پێویستی بە كاتە، بۆیە دەڵێت: "كاریگەری قەیرانی دارایی لەسەر كەرتی بیناسازی تاوەکو ساڵی ٢٠٢٥ بەردەوام دەبێت".