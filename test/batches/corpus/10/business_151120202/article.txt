دوای ئەوەی دانیشتووانی گوندی سەراو لە ناوچەی ماوەتی پارێزگای سلێمانی هەست بە وشكبوونی بەشێك لە دارەکانی دارستانە سرووشتییەكانی ناوچەكەیان دەكەن، بەرپرسانی ئیدارەی ناوچەكە ئاگاداردەكەنەوە.  دوای ئاگادارکردنەوەی لایەنە پەیوەندیدارەکان، بەڕێوەبەرایەتیی گشتیی كشتوكاڵی پارێزگای سلێمانی لێژنەیەك لە پسپۆران پێکدێنێت. لێژنەکە سەردانی دارستانەکە دەکەن و بۆیان دەردەکەوێت دارەکانی ئەو ناوچەیە تووشی جۆرە رووەكێكی مشەخۆر بوون.   كارزان یاسین قادر، لێپرسراوی بەشی پاراستنی رووەك لە بەڕێوەبەرایەتیی گشتیی كشتوكاڵی سلێمانی، كە یەكێكە لە ئەندامانی لێژنەکە، بە تۆڕی میدیایی رووداوی گوت: "بۆمان دەركەوت وشكبوونی دارەکانی دارستانە سرووشتییەكانی ناوچەی ماوەت بەهۆی جۆرە رووەكێكی مشەخۆرەوەیە كە پێدەگوترێت دەمكانە".  دەمكانە یان دەم بووكانە كە بە عەرەبی پێدەگوترێت نبات الدبق، ناوە زانستییەكەی Loranthus europaeusە، ئەم مشەخۆرە زیاتر لە دارستانەکانی ناوچە كەمەرەییەكانی دەریای ناوەڕاست بەربڵاوە.  رووەکی دەمکانە ناتوانێت بۆ خۆی خۆراک دروست بکات، خۆراک و پێداویستی لە داری دیکە وەردەگرێت، بۆیە بە "مشەخۆر" ناودەبرێت.  كارزان یاسین دەڵێت: "ئەم رووەكە مشەخۆرە گرێیەك دروست دەكات و رەگی دەخاتە ناو قەدی دارەكان و دەبێتە هاوبەشی خۆراكی لقەكان بە تێپەربوونی كات خۆراكی لق و قەدی دارەكان دەبڕێت و وشکیان دەکات".  بە گوتەی کارزان یاسین، بە سەتان داری دارستانەکە بەهۆی ئەو رووەکە مشەخۆرەوە وشک بوون کە تەمەنی هەندێک لەو دارانە نزیکەی ٢٠٠ ساڵ دەبێت.  ئەم رووەكە مشەخۆرە دوای گەشەکردنی لەسەر دارەكاندا، جۆرە بەرێك دروست دەكات كە باڵندەكان حەزیان لێیەتی، بەهۆی باڵندەکانەوە لە دارێک بۆ دارێکی دیکە دەگوازرێتەوە.  كارزان یاسین، باسی هۆکارێکی دیکەی زیادبوونی ئەو نەخۆشییە دەکات و دەڵێت: "پێشتر خەڵكی ناوچەكە بۆ خواردنی ئاژەڵەكانیان بەری ئەم مشەخۆرەیان بڕیووەتەوە، بەڵام ئێستا ئاژەڵداری لەناوچەكە كەمبووە و خەڵك وازی لە بڕینی لق و پۆپی درەختەکان هێناوە، ئەمەش نەخۆشییەکەی زیادکردووە".  رووەکە مشەخۆرەکە مەترسییەکی گەورەی لەسەر دارستانی ماوەت دروست کردووە، ئەمەش وای لە کشتوکاڵی سلێمانی کردووە کە داوای بودجەیەکی بە پەلە بۆ چارەسەری نەخۆشییەکە بکەن.  كارزان یاسین، گوتی: "داوای ١١ ملیۆن دینارمان کردووە، وەك فریاگوزاری خێرا بۆ بەهاناوەچوونی ئەم دارستانە، ئەگەر پارەکەمان بۆ خەرجبکرێت، هەندێک کرێکار دەبەین و لە ژێر سەرپەرشتی تیمێكی پسپۆر دەست بەهەڵپاچین و بڕینی لق و قەدی ئەو دارانە دەكەین كە تووشی نەخۆشییەکە بوون".  عەبدوڵڵا ئەحمەد عەزیز، بەرێوەری دارستان و پاوانی سلێمانی کە سەرۆكی لێژنە مەیدانییەكە بووە دەڵێت دوای بەدواداچوونەکە بۆیان دەرکەوتووە نەخۆشییەکە لە نێو ٤٠٠ تاوەكو ٥٠٠ دۆنم لە دارستانی ماوەت بڵاوبووەتەوە و دارەکان مەترسی لەسەر وشكبوونیان لەسەرە کە زۆربەی دارەکانیش قەزوان و بەڕوون.  نەخۆشییەکە لەلایەن خەڵکی ناوچەکە بە "شێرپەنجەی دارستان" ناودەبرێت، بە گوتەی عەبدوڵڵا ئەحمەد چارەسەرەکەی ئاسانە، ئەویش هەڵپاچینی دارە تووشبووەکانە.  بەرپرسانی وەزارەت کشتوکاڵ دەڵێن ئاگاداری ئەو نەخۆشییەن کە لە دارستانەکانی ماوەت بڵاوبووەتەوە، هەوڵدەدەن کۆنتڕۆڵی بکەن.  دڵدار عەبدوڵڵا مەلازادە، بەڕێوەبەری دارستان لە وەزارەتی كشتوكاڵ و سەرچاوەكانی ئاو، دەڵێت: "ئەم رووەكە مشەخۆرە لە هەموو دارستانەكان هەیە، بەڵام بڵاوبوونەوەی بەم شێوە فراوانە لە دارستانە سروشتییەكانی ماوەت لە حاڵەت دەرچووە و بووەتە هۆی وشكبوونی سەتان داری بە تەمەنی دارستانەكە و تێكچوونی هاوسەنگی ژینگەی ناوچەكە، بۆیە پێویستی بە چارەسەری خێرا هەیە".  مەترسی ئەو رووەكە مشەخۆرە لەوەدایە لەرێگەی باڵندەوە زۆر بەخێرایی بڵاودەبێتەوە، بۆیە ئەگەر چارەسەری خێرای بۆ نەکرێت، رەنگە لە داهاتوودا دارستانەکانی دیکەش بگرێتەوە".  مەلازادە دەڵێت: "هەرچەندە بەهۆی قەیرانی داراییەوە، ناتوانین پشكنین و گەڕان بۆ گشت دارستانەكان بکەین، بەڵام بەڕێوەبەرایەتی دارستان و پاوانی پارێزگاكان رادەسپێرین لە رێگەی لێژنە تایبەتەكانیان بە دواداچوون بكەن، ئەگەر دەركەوت لە دارستانەكانی دیكەش ئەم رووەكە مشەخۆرە هەیە، سەرووی خۆمان ئاگاداردەکەینەوە بۆ دابینكردنی بودجەی پێویست و چارەسەری خێرا بۆیان".   پسپۆڕێکی رووەک دەڵێت رووەکە مشەخۆرەکە لە زۆربەی دارستانەکانی کوردستان هەیە، بەڵام زۆرتر لەو دارستانانە بەرچاو دەکەوێت کە دار بەڕوویان زۆرە.  عەلی مەلا خدر گەڵالەیی، پسپۆر لە هەمەجۆری رووەكی، مامۆستای كۆلێژی كشتوكاڵ لە زانكۆی سەلاحەددین، باسی ئەو رووەکە دەکات و دەڵێت: "رووەکەکە لە مانگی حوزەیران و تەممووز گوڵ دەردەكات، دواتر لە كۆتایی مانگی ئاب و ئەیلول بەرێكی سەوز دەدات، لە كۆتایی مانگی تشرینی یەكەم پێدەگات و رەنگەكەی دەگۆرێت بۆ زەردێكی كاڵ".  بەری دارەکە دوای پێگەیشتنی لە رێگەی باڵندە و ئاژەڵەكان بەتایبەت سمۆرە لە دارێكەوە بۆ دارێكی دیكە دەگوازرێتەوە لەسەر قەدی دارەكان دەبێتە مشەخۆر.  ئەو مامۆستایەی زانکۆ دەڵێت: "كاتێك تۆوی رووەکە مشەخۆرەکە لەسەر قەدی دارەکە دەرژێت و گەشە دەکات، لە رێگەی رەگەکەیەوە قەدی دارەکانی دیکە کون دەکات، رەگەكەی تاوەکو ئاوگی دارەكە دەچێت و دەبێتە هاوبەشی خۆراكی ئەو لقەی لەسەری روواوە، بە تێپەربوونی كات جۆرە هەڵئاوسانێك لە قەدی دارەكە دروست دەکات و رەگەكانی رێگە بە خۆراك نادەن بۆ لقی دارە بنەڕەتییەکە بچێت، بەم هۆیەوە لقی دارەكە وشك دەبێت".  عەلی گەلاڵەیی لە نێوان ساڵانی ٢٠١٠ تاوەكو ٢٠١١ وەك خۆبەخشێك لە رێكخراوێكی سەر بە زانكۆی ئەمریكی لە سلێمانی كاری كردووە بەشێوی مەیدانی كێوماڵی رووەكی زۆربەی ناوچەكانی كوردستان كردووە، بۆیە زانیاری وردی لەسەر ئەم مشەخۆرە لە دارستانەكانی كوردستان هەیە.  عەلی گەڵالەیی دەڵێت: "ئەم رووەكە نیمچەمشەخۆرە لە دارستانەكانی باڵەكایەتی، مێرگەسۆر، بارزان، چیای سەفین، كۆڕەك، گارە، پیرەمەگرون، قەرەداخ، ماوەت و برادۆست هەیە، بە گشتی لە هەموو ئەو دارستانانە هەیە کە داربەڕوویان تێدایە، بەڵام بڵاوبوونەوەی بەستراوەتەوە بە چالاكی باڵندە و ئاژەڵەكانی لەم ناوچانە، زیاتریش لەو ناوچانە زیاد دەكات كە دوورەدەستن و چالاكی مرۆڤیان تێدا لاوازە".