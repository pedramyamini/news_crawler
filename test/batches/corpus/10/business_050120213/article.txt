بەگوێرەی زانیارییەکانی رووداو، ماوەی پێنج رۆژە پۆلیسی سەردەشت بە پاساوی بە قاچاخبردنی ئاژەڵ بۆ باشووری کوردستان، رێگە نادات هیچ مەڕوماڵاتێک بهێنرێتە نێو شاری سەردەشت و لە رۆژانی رابردوودا دەستیان بەسەر چەندین سەر مەڕوماڵاتدا گرتووە.  گۆشتفرۆشییەکانی ئەو شارە لەبەر نەبوونی مەڕوماڵات داخراون و خەڵک بۆ کڕینی گۆشت دەچنە شارۆچکەی رەبەت یان گوندەکانی نزیک شاری سەردەشت.  بەگوتەی ئەو سەرچاوانە لەو شوێنانەی کە ئێستا خەڵک گۆشتی لێدەکڕن، چاودێری پزیشکی بەسەرەوە نییە.  سەرچاوەیەک لە پۆلیسی سەردەشت دەڵێت: گۆشفرۆشەکان بۆ هێنانی مەڕوماڵات بۆ نێو شار دەبێت مۆڵەت لە رێکخراوی ڤێتەرنەری وەربگرن و ئەو ماڵاتەی دەیهێنن ژمارەیان لێبدرێ، دەنا پۆلیس رێگە نادات بیهێنن.  گۆشتفۆرشەکانی سەردەشت دەڵێن، لە ماوەی ساڵی رابردوودا فرۆشی گۆشت لەبەر گرانبوونی گۆشت زۆر کەمی کردبوو، بەڵام ئێستا ئەم کێشەیەشی هاتووەتەسەر.  شاری سەردەشت لەگەڵ قەڵادزێ لە باشووری کوردستان هاوسنوورە. سەرچاوەیەک لە سەردەشت دەڵێ: تاوەکوو چەند مانگ لەمەوبەر مەڕوماڵات بە قاچاخ دەهێنرا، بەڵام ماوەیەکە بەهۆی چاودێریی زۆر چڕی هێزەکانی پاراستنی سنوور و هەروەها دابەزینی بەهای دینار لەم دواییانەدا قاچاخی مەڕووماڵات کەمی کردووە.  یەحیا حوسێن خانی، فەرماندەی پاراستنی سنووری پارێزگای ورمێ، ٦ی نۆڤەمبەری ٢٠٢٠ رایگەیاند: لە ماوەی نۆ مانگدا دەستیان بەسەر ٣١ هەزار و ٣٤٩ مەڕوماڵاتی قاچاخدا گرتووە، کە نرخیان زیاتر لە ٥٠ ملیار تمەن بووە، ٢٥ کەسیشیان لەسەر قاچاخچێتیی بە مەڕوماڵات دەستگیرکردووە.  بەگوتەی یەحیا حوسێن خانی، ساڵی رابردووی هەتاوی دەستیان بەسەر ٢ هەزار و ٣٩٧ سەر مەوڕوماڵاتدا گرتبوو.  دابەزینی بەهای تمەن و گرانتربوونی مەڕوماڵات لە وڵاتانی دراوسێی ئێران، بوونەتە هۆی ئەوەی کە قاچاخی مەڕوماڵات زۆر ببێت.