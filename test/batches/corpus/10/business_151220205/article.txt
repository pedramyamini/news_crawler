ئاژانسی نێودەوڵەتیی وزە راپۆرتی مانگانەی خۆی بڵاوکردەوە و ئاماژەی بەوە داوە، پێشبینیدەکرا لە مانگی تشرینی دووەمی ئەمساڵ بەراورد بە هەمان ماوەی رابردوو خواست لەسەر نەوت بەبڕی ٨.٨ ملیۆن بەرمیل لە رۆژێکدا کەمدەبێتەوە، بەڵام خواست لەسەر نەوت ٥٠ هەزار بەرمیل کەمتر بووە لەوەی پێشبینیدەکرا، هاوکات دەشڵێت ٨٠ % ی لەو خواستەی لەسەر نەوت کەمبووەتەوە هۆکارەکەی کەمبوونەوەی خواست بووە لەسەر سووتەمەنیی فڕۆکە و نەوتی سپی.   بەگوێرەی ئەو ئاژانسە، بەرهەمهێنانی نەوت لە تشرینی دووەم  ١.٥ ملیۆن بەرمیلی رۆژانە بەرزبووەتەوە و گەیشتووەتەوە رۆژانە ٩٢.٧ ملیۆن بەرمیل، هۆکاری ئەمەش بۆ دەستپێکردنەوەی بەرهەمهێنانی نەوت لە لایەن لیبیا و ئەمریکا دەگەڕێنێتەوە کە ماوەیەک نەوتی ئەمریکا بەهۆی چەند زریانێک وەستا.   ئاژانسەکە پێشبینیشدەکات لە کانوونی یەکەمی ئەمساڵیش بەرهەمهێنانی نەوت رۆژانە ٥٠٠ هەزار بەرمیل زیادبێت، بەهۆی زیاتر بەرهەمهێنانی نەوت لە لایەن وڵاتانی ئۆپێک و دەرەوەی رێکخراوەکە.   ئاژانسی نێودەوڵەتیی وزە لە راپۆرتەکەیدا رایگەیاندووە: "ئێمە لە کۆتایی ساڵی ٢٠٢٠ ەوە نزیکین و نرخی نەوتیش بۆ گرێبەستەکانی داهاتوو بەمنزیکانە چووەتە سەرووی ٥٠ دۆلار بۆ هەر بەرمیلێک، ئەوەش جاری یەکەمە لە مانگی ئاداری ئەمساڵەوە بگاتە ئەو نرخە. لە لایەکی دیکەوە، گرێبەستەکانی رۆژ ماوەیەکی کەمە نزیک لە گرێبەستەکانی داهاتوو مامەڵەیان پێوەکراوە، نادڵنیاییەکانی ڤایرۆسی کۆرۆناش کاریگەری لەسەر خواست لەسەر نەوت و سەقامگیری بازاڕ هەیە".   سەبارەت بە خواست لەسەر نەوت، ئاژانسی نێودەوڵەتیی وزە باسی لەوە کردووە، لە کورتخایەندا، پێشبینیدەکرێت خواست لەسەر نەوت بە کەمی بمێنێتەوە و بەراورد بە چارەکی سێیەمیش خواست رۆژانە  ٢٠٠ هەزار بەرمیل زیاد دەبێت، بەگشتی لە ساڵی ٢٠٢٠ خواست لەسەر نەوت رۆژانە ٩١.٢ ملیۆن بەرمیل دەبێت کە بەراورد بە ساڵی رابردوو ٨.٨ میلۆن بەرمیل رۆژانە کەمترە.  بەگوێرەی داتاکانی ئەو ئاژانسە، لە چارەکی دووەمی ئەمساڵدا بەراورد بە هەمان ماوەی ساڵی رابردوو خواست ١٦.٣ ملیۆن بەرمیل لە رۆژێکدا کەمتر بووە، بەڵام بەراورد بە چارەکی یەکەم خواست گەڕاوەتەوە ئەوەش بەهۆی باشبوونەوەی تارادەیەکی زۆری ئابووریی چین کە کۆتایی بە قەدەخەی هاتووچۆ و داخستنی کارگەکانی هێنا.   ئاژانسەکە پێشبینیشدەکات لە چارەکی چوارەمی ئەمساڵدا خواست لەسەر نەوت رۆژانە ٦.٢ ملیۆن بەرمیل کەمتر بێت بەروارد بە چارەکی چوارەمی ساڵی رابردوو.  لەبارەی نیوەی یەکەمی ساڵی ٢٠٢١، ئاژانسی نێودەوڵەتیی وزە پێشبینیدەکات خواست لەسەر نەوت رۆژانە ٥.٧ ملیۆن بەرمیل کەمتر بێت بەراورد بە نیوەی یەکەمی ساڵی ٢٠١٩، هۆکاری ئەمەش بۆ سستی گەشەی کەرتی گواستنەوە دەگەڕێنێتەوە.