هەدیە عەلی، وەرگێڕی رۆمانەکە ئەمە دووەم رۆمانی ژان توولێیە کە دەیکاتە کوردی کە ئەوەی یەکەمیان "دووکانی خۆکوژی" بوو.  هەدیە عەلی بە رووداوی راگەیاند: "ژان تا بۆی بشێ و بلوێ لەو زمانە رەقوتەقە دەپرینگێتەوە کە دەبێت بۆ خۆکوشتن و کوشتن بەکارببرێت. هەر وەک دەروونناسێکی کارناس چەقی نووسینەکەی لەسەر دەروونی مرۆڤە. لە سەرەتاتکێی مرۆڤ بۆ کوشتنی مرۆڤ دەدوێ، مرۆڤ وەک لەناوبەری توخمی خۆی! "  بە گوتەی وەرگێڕ، لە هەردوو رۆمانەکەدا مەرگ و مردن دەست دەخەنە بینەقاقای ژیانەوە، ئاوقاوی یەکدی دەبن. ئەم شەڕەیش دەکرێت لە بەشەڕدانی دژیەکەکانەوە هەڵبگیرسێت کە شەڕێکی مەترسیدارە و سەرکێشانێکە بۆ هەڵگیرسانی چەندین شەڕی دیکە. کامیان سەر دەکەوێت، ئەوا حەولودەولی مرۆڤ خۆی رۆڵ دەگێڕێت. مێژووی وێژەی فەرەنسایی زۆر زیرەکانە بۆ ئەم مەسەلە گەورانە خزاوە.  گەرچی بە پانایی و درێژایی مێژوو ئەدەبیات ئەرکی گرانی لەسەر شان بووە، وەک لەوەی کە بینراوە، بەڵام دەکرێت هێندێ کتێب زووتر سنووربەزێن بێن. هەدیە عەلی گوتی: "هەڵبژاردن و فراژووبوونی نووسینەکانی ژان توولێ وەک ویستێکی هەنووکەیین و خۆبەخۆ دزە دەکەنە نێو کتێبخانەی کوردییەوە و نائاگایانە دەست بۆ خەیاڵدانی خوێنەری کورد دەبەن. "  وەرگێڕ دەڵێت: "گێڕانەوەی خۆکوژی و کوشتن لای نووسەر ئاوێنەی ئەمڕۆیە بۆ دیتنی سبەی. تیمارکردنی زەمەنەکەیە بە کولانەوەی زامەکانی. گەرچی نیشتگە و نیشتمانی کوردان بەدەر نەبووە لە چەندان رووداوی خۆکوژی و کوشتن، بەڵام هەوڵی دواندن و نووسینەوەی رووداوەکان نەدراوە! پەردەپۆشی و سڕپۆشی باشترین بڕیاری کۆمەڵگە و خێزان بوون بۆ پاتەنەبوونەوەی مەرگە تراژیدییەکان. ئەمەش دەرفەتێکی لەبار نییە و گەشەونەشەی هەموو جۆرە نووسینەوەیەک لە بار دەچێت! "  وەرگێڕ لەبارەی رۆمانەکەی دیکەی ژان توولێوە دەڵێت: "دوکانی خۆکوژی چاوێکی تیژە بۆ دونیابینی و خۆشبینیی ئێمە. نووسەر لێزان و زۆرزانانە وێناکانی خوڵقاندوون، هەم لە رووی دیارینەکردنی شوێنی جوگرافیاوە، هەم هەڵبژاردنی کۆمیدیایەکی رەش کە بەرانبەر بەو زەمین و زەمەنەی تێیدا دەژیین دەمانخاتە تیزەبزەیەکی بێبەزەییانەوە. "   هەدیە عەلی دەڵێت: "سەروەختی خوێندنەوە خوێنەر سەری سڕ دەمێنێت، لەبارەی مرۆڤایەتی و مرۆڤبوونەوە خۆی پرسیارپێچ دەکات! چاو دەکاتەوە بۆ ئەو جیهانەی کە لە ئامێزیدایە. هەر زوو لەو کۆمەڵگەیە تێدەگات کە لەلایەن چین و دەستەیەکەوە وەهمسازی کراوە؛ ساپیتەیەک بێ لە ساوێرێک چیی تر نییە. "  وەرگێڕ ئاماژەی بەوە دا کە زاڵیەتی نووسەر لە گێڕانەوەی رووداوەکاندایە، گورج و تیژتێپەڕ، ئەو گێڕانەوەیەی کە بۆ ئێستا پێویستە. ئەمەش هاوڕیتمی و یەکنەواییەک لەگەڵ جیهانی خوێنەردا دروست دەکات. نووسەر لە رێی ئافراندنی دوو شاکارەوە، بە زۆر باردا خوێنەر دەکرۆژێت و بە قەستی ئازاری پێدەگەێنێت! دەیخاتە شەڕێکی تەن بە تەنەوە لەگەڵ خۆیدا، داخۆ مرۆڤ تا چەندە دەتوانێت دەسەڵات و هێزەکانی بۆ خراپە بەکارببا. هەر کە وەرەقی رووداوەکان وەردەسووڕێ، تازەبەتازە تێدەگات کە دڕندەیی و داگیرکاری هەردەم دووانەیەکی دانەبڕاوی مرۆڤ بوونە. لێرەشدا هەمان جەللاد و قوربانی پاتە دەبنەوە و جیهان هەر لەنێو ئەم هێزانەدا پەلەقاژێیەتی. هەردوو کتێبەکە چەندین چەمک بەر نەشتەر دەدەن: کوشتن، خۆکوشتن، دادوەری، یاسا، سیاسییەکان، دەسەڵات، وەهم، جەنگ، نەزانین، کۆمەڵگە و مێگەل... هتد.