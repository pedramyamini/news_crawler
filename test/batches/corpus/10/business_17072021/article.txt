مستەفا عەبدولڕەحمان، سەرۆکی هاوردە و هەناردەکارانی هەرێمی کوردستان بە رادیۆی رووداوی راگەیاند: "یەکەم شت کە لە هەرێمی کوردستان دەستی وەبەرهێنەر و بازرگانی گرتووە، نرخی یەکەی کارەبایە کە زۆر گرانە. ئێستا بەشێکی وەبەرهێنە کوردەکان چوونەتە نێوەڕاست و باشووری عێراق کار دەکەن، چونکە لەوێ یەکەی کارەبا زۆر هەرزانە و بە ٧٠ دینارە. یەکەیەکی کارەبا لە ١٣٠ دینارەوە بووەتە ١٥٠ دینارە کە گرفتێکی زۆر گەورەیە. "  هەرێمی کوردستان ئاڵوگۆڕی بازرگانیی لەگەڵ وڵاتانی تورکیا و ئێراندا زۆرە و بازرگانانی کورد لەو دوو وڵاتەوە کاڵا هاوردە دەکەن.  مستەفا عەبدولڕەحمان گوتی: "ئەمساڵ ئاڵوگۆڕی بازرگانی لە هەرێمی کوردستان لە دوو ساڵی رابردوو باشتر بوو. ئێستا جموجووڵەکە بەرەبەرە دەستی پێکردووەتەوە کە ئەوەیش شتێکی باشە. ئاڵوگۆڕی بازرگانیی هەرێمی کوردستان لەگەڵ وڵاتە دراوسێکاندا زیاترە، چونکە بازرگانان دەتوانن لەو وڵاتانەوە زووتر کاڵاکانیان بگەیێننە هەرێمی کوردستان و تێچووەکەیش کەمترە. بە پلەی یەکەم کاڵای تورکیا دێتە هەرێمی کوردستان، ئێران دووەمە و چینیش سێیەم. "  سەرۆکی هاوردە و هەناردەکارانی هەرێمی کوردستان ئاماژەی بەوە دا کە دەتوانرێت بگوترێت هەناردەمان نییە، بەڵام جارجار لە کاتی پێگەیشتنی بەرهەمە کشتوکاڵییەکانی وەک هەناردا هەناردەمان هەیە کە رەنگە رێژەکەی ٣ % بۆ ٥ % بێت. بەرهەمێکی جێگیرمان نییە کە بڵێین ساڵانە بە بەردەوامی هەناردە دەکرێت.  پێشتر باس لەوە دەکرا کە لە رێگەی دەروازە سنوورییەکانی سلێمانی و بازرگانانی ئەو دەڤەرەوە هەوڵی گۆڕینەوەی تمەنی ئێرانی بە دۆلار دەدرێت بۆ ئەوەی ئەو گەمارۆ ئابوورییەی لەلایەن ئەمریکاوە خراوەتە سەر ئێران تا رادەیەک سووک بکرێتە و دۆلاری ئەمریکی بگاتە ئەو وڵاتە.  جەبار گۆران، گوتەبێژی بازاڕی دۆلارەکەی سلێمانی رایگەیاند: "ئەگەر بازرگانێک بیر لەوە بکاتەوە لە ئێرانەوە تمەن بهێنێت و لە بەرامبەردا دۆلار بۆ ئەوێ بباتەوە، بێ گومان ١٠٠ % زیانمەند دەبێت. لەبەر ئەوەی ئەو پارەیەی دەیهێنێت بە نافەرمی دەیهێنێت، بەو هۆیەیشەوە تێچووی هێنانەکەی زۆر دەبێت و دەبێتە هۆی زیانمەندبوونی. ناکرێت بڵێین ئێران بۆ بەدەستهێنانی دۆلاری ئەمریکی پشت بە بازاڕەکانی هەرێمی کوردستان ببەستێت، چونکە قەبارەی بازرگانیی هەرێمی کوردستان لە چاو وڵاتێکی گەورەی وەک ئێراندا زۆر بچووکە. ٨٠ % ـی ئەو تمەنەی پێشتر بۆ سلێمانی هاتووە، لەوێوە بۆ ناوەڕاست و باشووری عێراق چووە. "  رۆژی چوارشەممە ٢٠٢١/٠٧/١٤، قوباد تاڵەبانی، جێگری سەرۆکوەزیرانی هەرێمی کوردستان لەگەڵ بەشێک لە بازرگانانی سلێمانی کۆبووەوە و باسی لە گرنگیی كەرتی تایبەت كرد و رایگەیاند: "حكومەت كارئاسانی دەكات بۆ ئەوەی كەرتی تایبەت بەھێزتر بێت و لەگەڵ كەرتی گشتی لە رەخساندنی هەلی كار و بووژاندنەوەی ژێرخانی ئابووریدا ھاوكار بێت. "  حەسەن رەحیم، بازرگان لە شاری سلێمانی رایگەیاند: "قوباد تاڵەبانی، جێگری سەرۆکی حکومەتی هەرێمی کوردستان لە کۆبوونەوە لەگەڵماندا گوتی ئەو مامەڵەیەی بۆ دامەزراندنی کۆمپانیا بە ٢٤ رۆژ دەکرێت، بکرێتە ٢٤ کاژێر. قوباد تاڵەبانی بە راشکاوانە گوتی ئەگەر کەسێک لەمپەری بۆ دروست کردن، هەرکەسێک هاتە سەرتان و داوای پارە و هاوبەشایەتیی لێ کردن، تەلەفۆنێکمان بۆ بکەن ئێمە دێین بە دەمتانەوە و بە هیچ جۆرێک رێگە بەو کارانە نادەین. ئەوە بۆ ئێمە جێگەی دڵخۆشی و مژدەیەکی بوو، چونکە پێشتر شتێک دروست بووبوو کە دەگوترا هەرکەسێک بیەوێت بازرگانییەک بکات، دەبێت بەرپرسێک هاوبەشی بێت. "