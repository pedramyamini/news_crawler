هاوکات سەرچاوەیەکی کۆمپانیای بەرهەمهێنانی کارەبای ناوەڕاست رایگەیاندووە، تێچووی هەر مێگاواتێک لە وێستگەی باسمییە لە ماوەی ٦٠ خوولەکدا بۆ وەبەرهێنەرێک دەگاتە ٤١ دۆلار، بەڵام بەرهەمهێنانی کارەبا بە گازی هاوردەی ئێران لە هەر کاژێرێکدا تێچووەکەی ٥٧ دۆلارە، ئەو سەرچاوەیە باسی لەوە کردووە "تێچووی بەرهەمهێنانی کارەبا بەکۆی گشتی لە کاژێرێکدا بە گازی ئێران لە وێستگەی باسمییە ٩٨ دۆلارە".   ئەو سەرچاوەیەی کۆمپانیای بەرهەمهێنانی کارەبا کە نەیویستووە ناوی ئاشکرا بکرێت ئاماژەی بەوە کردووە، بەهۆی زۆریی تێچووی کارەبا لەو وێستگەیە داوایان لە وەزارەتی نەوت کردووە بۆڕییەکی گاز لە کێڵگەی ئەحداب لە ناوچەی یوسفییە بۆ وێستگەکە رابکێشن، چونکە بەرهەمهێنانی کارەبا بە گازی ناوخۆ لە هەر کاژێرێکدا تێچووەکەی نزیکەی ١٢ دۆلارە، بۆیە لە ئەگەری پەسندکردنی داواکارییەکە، کۆی تێچووی بەرهەمهێنانی مێگاواتێک کارەبا لە کاژێرێکدا دەبێتە ٥٣ دۆلار.  هاوکات راشیگەیاندووە، تاوەکو گرێبەستی هاوردەکردنی گازی ئێرانی تەواودەبێت، دەکرێت گازەکە بۆ وێستگەیەکی دیکە بگوازرێتەوە.   سەرباری گوشارەکانی ئەمریکا لەسەر عێراق بۆ وابەستنەبوونی بە گاز و کارەبای ئێران، ماوەیەک لەمەوبەر، رەزا ئەردەکانیان، وەزیری وزەی ئێران رایگەیاند، وڵاتەکەی دوو رێککەوتنی هەناردەکردنی کارەبای بۆ عێراق لەگەڵ بەغدا واژۆکردووە. وەزیری وزەی ئێران رایگەیاندووە "بڕی ٤٠٠ ملیۆن دۆلاریان کە نیوەی پارەی فرۆشتنی کارەبای وڵاتەکەیەتی بە عێراق، لە بەغدا وەرگرتووە".  بەگوێرەی وەزارەتی کارەبای عێراق، ئەو وڵاتە ٣٣٠٠ مێگاوات کارەبا بە گازی هاوردەی ئێران و کڕینی کارەبا لەو وڵاتە  دەستەبەردەکات، بەشێوەک بە راستەوخۆیی بڕی ١٢٠٠ مێگاوات کارەبا رۆژانە لە ئێران دەکڕێت کە لە رێگەی هێڵەکانی (خۆرامشەر - بەسرە)، (کەرخە - عەمارە)، (کرماشان - دیالە) و (سەربیل زەهاب - خانەقین) دەگوازرێنەوە، بڕەکەی دیکەی کە ١١٠٠ مێگاواتە لە رێگەی هاوردەکردنی گازی ئێران بەرهەمدێت.    بەگوێرەی داتاکانی کۆمپانیای بریتش پێترۆلیۆم عێراق بۆ هاوردەکردنی هەزار پێ سێجا گاز سرووشتیی ئێران بڕی ١١.٢٣ دۆلار دەداتە ئێران لەکاتێکدا کوێت ئەو بڕە گازە بە ٦.٤٩ دۆلار دەفرۆشێت. راپۆرتێکی پەیمانگەی ئەمریکا بۆ سیاسەتی رۆژهەڵات ئاماژە بۆ ئەوە دەکات بەهۆی سووتان و بەفیڕۆچوونی گازی بەرهەمهێنراو لەگەڵ نەوت، عێراق ساڵانە ٢.٥ ملیار دۆلار زیاندەکات، ئەو بڕە گازەش رۆژانە بە ١.٥٥ ملیار پێ سێجا دەخەمڵێندرێت کە دەکاتە ١٠ هێندەی ئەو بڕە گازەی لە ئێران هاوردەی دەکات.