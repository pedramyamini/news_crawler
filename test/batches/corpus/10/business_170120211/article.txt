بەرزبوونەوەی بەهای تمەن هاوکاتە لەگەڵ سەپاندنی سزا نوێی ویلایەتە یەکگرتووەکانی ئەمریکا بەسەر دامەزراوە ئابوورییەکان و کەسایەتییەکانی ئێران.  حەسەن رووحانی، سەرۆککۆماری ئێران بەڵێنیداوە کە بەهای یەک دۆلار دابەزێنێت بۆ ١٥ هەزار تمەن، لەبەر ئەوەش بەهای دۆلار دابەزی بۆ ئاستی ٢٢ هەزار تمەن، هەرچەندە پاش کەمێک بەهای دۆلار دیسان بەرزبووەوە بۆ نزیکەی ٢٣ هەزار تمەن، بەڵام بەپێی میدیا ناوخۆییەکانی ئێران، لەم رۆژانەی دوایی لە بازاڕی دراوەکانی ئێراندا خەڵک زیاتر دۆلارەکانیان دەفرۆشن و دۆلار کڕیاری کەمبووەتەوە.  لەگەڵ نزیکبوونەوەی وادەی دەستبەکاربوونی جۆ بایدن، سەرۆکی هەڵبژێردراوی ئەمریکا، بەرپرسانی ئێرانی گەشبینن بەوەی کە پەیوەندییەکانی نێوان ئێران و ئیداری بایدن گۆڕانکاری بنەڕەتی بەخۆیەوە ببینێت و ئەمریکا بگەڕێتەوە نێو رێککەوتنی ئەتۆمی ئێران.  رۆژی شەممە، نرخی دۆلارێک ئەمریکی لە بازاڕەکانی هەرێمی کوردستان بە ٢٥ هەزار تاوەکو ٢٦ هەزار تمەنی ئێرانی مامەڵەی پێوەکراوە.