لە راپۆرتێکدا کە رۆژی سێشەممە ٢٣ی حوزەیران بڵاویکردووەتەوە رێکخراوی بازرگانیی جیهانی ئاماژەی بەوە کردووە، لەکاتێکدا ڤایرۆسی کۆرۆنا و قەدەخەی هاتووچۆ کاریگەرییان لەسەر بەشی هەرە زۆری دانیشتووان دروستکردووە، خەمڵاندنە سەرەتاییەکان ئەوە نیشاندەدەن کە لە چارەکی دووەمی ئەمساڵ بەراورد بە هەمان ماوەی ساڵی رابردوو، ئاستی بازرگانی لە کۆی وڵاتانی جیهان تێکڕا بە رێژەی ١٨.٥ % دادەبەزێت.  لە مانگی نیساندا، رێکخراوی بازرگانیی جیهانی دوو سیناریۆی لەبارەی کاریگەریی پەتای ڤایرۆسی کۆرۆنا لەسەر بازرگانی خستەڕوو؛ بەگوێرەی سیناریۆیەک کە رەشبینانە بوو، رێکخراوەکە پێشبینیی کرد کە ئاستی بازرگانی بە رێژەی ٣٢ % پاشەکشە دەکات. لە سیناریۆی دووەمدا، کە بەلای رێکخراوەکەوە باشترین سیناریۆیە، لەم بارودۆخەدا هێشتا ئاستی بازرگانی بە رێژەی ١٣ % لە ئاستی ساڵانە دادەبەزێت.  رێکخراوی بازرگانیی جیهانی پێیوایە رێکارە خێراکانی وڵاتان لە بەرامبەر ڤایرۆسی کۆرۆنا کاریگەرییە نەرێنییەکانی لەسەر بازرگانی کەمکردووەتەوە و سیناریۆ رەشبینییەکەش ئێستا کەمتر ئەگەری روودانی هەیە.  رۆبێرتۆ ئازێڤێدۆ، بەڕێوەبەری گشتیی رێکخراوی بازرگانیی جیهانی دەڵێ '' ئەو پاشەکشەیەی لە ئاستی بازرگانی دەیبینین، دابەزینێکی مێژوویی و گەورەیە، کە ئاستێکی پێوانەییە و گەورەترین پاشەکشەیە روویدابێت، بەڵام دەکرا پاشەکشەکە لەوەش قووڵتر بوایە".  بەڕێوەبەری گشتیی رێکخراوی بازرگانیی جیهانی پێیوایە کەمبوونەوەی کاریگەرییەکان لەسەر بازرگانی ئەرێنییە، بەڵام نەک تاوەکو ئەو راددەیەی دڵخۆشکەربێت.  بەگوێرەی راپۆرتەکەی رێکخراوی بازرگانیی جیهانی، سەرەڕای ئەوەی حکومەتی وڵاتان خێراتر کاردانەوەیان بەرامبەر قەیرانی کۆرۆنا نیشاندا بەراورد بە قەیرانی دارایی ساڵانی ٢٠٠٨ و ٢٠٠٩، بەڵام پێشبینییەکان بۆ ئابووریی جیهان لە دوو ساڵی داهاتوودا هێشتا نادیارە.  ئەگەری روودانی شەپۆلی دووەمی ڤایرۆسی کۆرۆنا و رێکارەکانی بەرەنگاربوونەوە لەلایەک، بەربەستەکانیش لەبەردەم بازرگانی لەلایەکی دیکە، هۆکاری نادڵنیاییەکانن لەبەردەم ئاسۆی بازرگانی.