کۆمپانیای سناپچاتی ئەمریکی بە مەبەستی رکابەری کۆمپانیای تیکتۆکی چینی بڕیاریداوە رۆژانە ملیۆنێک دۆلار بداتە هەر بەکارهێنەرێک کە ڤیدیۆیەکەی زۆر بڵاوبێتەوە و زۆرترین بینەری هەبووبێت.  ئۆفەری کۆمپانیاکە هەژمارە تایبەت و گشتییەکان دەگرێتەوە، بەڵام دەبێت بەکارهێنەرەکە تەمەنی لە ١٦ ساڵ زیاتر بێت. هەروەها لە ڤیدیۆکەدا نابێت خواردنەوەی کحوولی و ماددەی هۆشبەر بەکارهاتبێت.  کۆمپانیای سناپچات لەبارەی هاککردن و یاریکردن بە ئەلگۆریزمەکانی بەرنامەکە دەڵێت، بەردەوام چاودێری هەژمارەکان دەکەن و رێگری لە فێڵکردن دەکەن و ناهێڵن هەژمارە ساختەکان کاریگەرییان لەسەر ژمارەی بینەر هەبێت.  سناپچات تۆڕێکی کۆمەڵایەتیی ئەمریکییە کە لە ساڵی ٢٠١١ دامەزراوە. بەکارهێنەران لەڕێگەی ئەو بەرنامەوە دەتوانن ڤیدیۆ و وێنە بۆ یەکدی بنێرن یان لە ستۆرییەکانیان دایبنێن.   بەپێی ئامارەکانی کۆمپانیاکە دوای بڵاوبوونەوەی ڤایرۆسی کۆرۆنا و مانەوەی خەڵک لە ماڵەوە ژمارەی بەکارهێنەرانی زیادیکردووە، لە تشرینی یەکەمی ئەمساڵ ٢٤٩ ملیۆن بەکارهێنەری رۆژانەی هەبووە و زیاتر لە چوار ملیار سناپیان بۆ یەکدی ناردووە.  لەلایەکی دیکەوە کۆمپانیای تیکتۆکی چینی ئەگەرچی چوار ساڵە دەستی بە کار کردووە، بەڵام کۆمپانیای سناپچات بەرزبوونەوەی ژمارەی بەکارهێنەرانی تیکتۆک وەکو هەڕەشەیەک دەبینێت.   بەپێی ئامارەکانی کۆمپانیای تیکتۆک تەنیا لە سێ مانگی سەرەتای ٢٠١٩ زیاتر لە ٣٣ ملیۆن جار بەرنامەکە دابەزێنراوە و پێشەنگی ریزبەندیی دابەزاندنی بەرنامەکانی گرتووە، جگە لەوەش بەگشتی دوو ملیار جار لەسەر سیستەمی ئەندرۆید و IOS دابەزێنراوە.