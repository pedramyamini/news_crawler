دابەزاندنی بەهای دیناری عێراقی، خۆراک و کاڵا سەرەکییەکان دەخاتە نێو لیستێكی دوور و درێژی کاڵاکانی دیکەی ئەو وڵاتە کە چاوەڕێ دەکرێت بەهۆی کەمکردنەوەی بەهای دینار، نرخیان بەرز ببێتەوە  و هەڵئاوسانی گەورەی لێبکەوێتەوە.  حکومەتی عێراقی بۆ یەکەمجار لە دوای ساڵی ٢٠٠٣ وە دەستکاری بەهای دینارەکەی کرد و بەهاکەی بە زیاتر لە ٢٣ % دابەزاند. زەرەرمەندی ئەو بڕیارەش چینی ناوەند و هەژار دەبن.  گەورە شارەزایانی ناوەندە ئابوورییەکانی ئەمریکا دەڵێن، دابەزاندنی بەهای دیناری عێراقی بۆ خەڵکی ئاسایی ئەو وڵاتە ئازاربەخش دەبێت، بەڵام ئەوە تاکە ئازار نابێت، چونکە بە گوتەی ئەو شارەزایانە، کورتهێنانی بودجەی عێراق و کەمی دراوی بیانی بەتایبەتی دۆلار وا دەکات بەهای دیناری عێراقی زیاتر دابەزێت چ بە فەرمی لەلایەن بانکی ناوەندییەوە یان لە بازاڕی رەشدا.  عێراق لەنێو وڵاتانی ئۆپیکدا دووەم گەورەترین بەرهەمهێنەری نەوتە و گەشەی ئابووریی عێراق لە ساڵی ٢٠٢٠ دا بە بەراورد لەگەڵ ٩ وڵاتی دیکەی ئۆپیک کەمترین بووە.  لەکاتێکدا بەرهەمی رۆژانەی وڵاتی گابۆنی ئەفریقی لە ٢٠٠ هەزار بەرمیل کەمترە کەچی گەشەی ساڵانەی ئابووری ئەو وڵاتە (- ٢.٧) بووە، بەڵام عێراق کە بەرهەمی رۆژانەی لەسەرووی ٣.٥ ملیۆن بەرمیل نەوتە، گەشەی ئابووری لە ساڵی ٢٠٢٠ دا (- ١١) بووە کە لەنێو ١٠ وڵاتی ئۆپیکدا لە دوای هەموویانەوە دێت.  سندوقی نەختی نێودەوڵەتی پێشبینی کردووە یەدەگی دراوی بیانی لە عێراق تاوەکو ساڵی ٢٠٢٤ بگاتە کەمترین ئاست کە بە کەمتر لە ١٠ ملیار دۆلار مەزەندەی کردووە. لە کاتێکدا لە ساڵی ٢٠١٨ ئەو یەدەگە لە سەرووی ٦٠ ملیار دۆلار بووە و ئەمساڵیش لە سەرووی ٥٠ ملیار دۆلار بووە.  هەروەها سەبارەت بە ئاستی قەرزەکانی حکومەتی عێراق، لەنێو وڵاتانی ئۆپێکدا زۆرترین قەرزی هەیە کە بە نزیکەی لە ٦٨.٣ % زیاترە لە بەرهەمی نەتەوەیی ئەو وڵاتە.