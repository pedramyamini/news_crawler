گۆڤاری مۆی نیگۆسیۆس ئیکۆنۆمیک (Muy Negocios & Economia)، ناوی ئەو وڵاتانەی ئاشکراکردووە، رایگەیاندووە، ئەو پێنج وڵاتەی پێشەنگی جیهان لە قەرزدا، نزیکترین بۆ راگەیاندنی مایەپووچبوونی خۆیان، ئەگەر لەو ئاستە خراپەی ئێستای ئابووریدا بمێننەوە.  فێرناندۆ ئینریکێز، نووسەری گۆڤارەکە ئاشکرایکردووە، قەرزی گشتی دیارترین پێوەری هەموو ئابوورییە جیهانییەکانە، یەکێکیشە لەو تەنگژانەی مشتومڕی زۆر لەنێو پسپۆڕانی بواری ئابووریدا دروستدەکات.  قەرزی گشتی یان ئەوەی بە قەرزی سەروەری ناودەبرێت، بەهۆی کەڵەکەبوونی کورتهێنان لە بودجەی گشتی وڵاتدا دروست دەبێت، بە مانایەکی دیکە، کاتێک ئابووریی وڵاتێک بۆ ماوەی چەند ساڵێک ئاستی باش نابێت، دەبێتە هۆکاری بەرزبوونەوەی خەرجییەکانی حکومەت و بڕی خەرجییەکانی دەوڵەت لە بڕی داهاتەکانی زیاتر دەبێت، ئەوەش دەبێتە هۆکاری کەڵەکەبوونی قەرزی گشتی و نزیکبوونەوەی وڵات لە راگەیاندنی مایەپووچبوون.  نووسەرەکە ئاشکرایکردووە، مەرج نییە هەموو دەوڵەتە خاوەن قەرزە زۆرەکان لە مایەپووچبوونەوە نزیکبن، بەڵام ئەوە پشت بە توانای ئابووریی هەر وڵاتێکی قەرزدار دەبەستێت بۆ رزگاربوون یان رۆچوونی زیاتر بە قەرزدا. نووسەرەکە دەڵێت "ژاپۆن پێشەنگی قەرزارترین دەوڵەتانی دونیایە، بەڵام ئابوورییەکی بەهێزی هەیە و ترسی مایەپووچبوونی لەسەر نییە".  بیردۆزەی قەرزی گشتی، پشت بە نموونەی نەوە بەیەکداچووەکان دەبەستێت، بە سانایی مانای ئەوەیە کە نەوەکانی ئێستای وڵاتێک، لەسەر حسابی نەوەکانی داهاتوو قەرز دەکەن، بەڵام دەکرێ نەوەکانی داهاتوو، قەرەبووی قەرزەکانی نەوەی ئێستای وڵاتەکە بکەنەوە، ئەوەش لە سایەی باشبوونی دۆخی ئابووریی وڵات و باشترکردنی ئاستی بەرهەمهێنان و کەڵەکەبوونی سامان و دانەوەی قەرزەکان.  پسپۆڕانی دارایی، ئەوانەی بە ' کلاسیکییە نوێیەکان ' ناسراون، دووپاتیدەکەنەوە کە قەرزەکان بارگرانی بەسەر نەوەکانی داهاتووی هەر وڵاتێکەوە دروستدەکات، ئەوەش بەهۆی تەنگەتاوبوونی ئابووریی وڵات لە بواری وەبەرهێناندا، چونکە قەرزی گشتی لە پارەی وەبەرهێنانەکان وەردەگیرێت، بەوەش سەرمایەی وڵات کەمدەبێتەوە و تێچووی وەبەرهێنان زیاد دەکات، لە رێگەی بەرزکردنەوەی نرخی سوودی سەر ئەو قەرزانەوە کە لە وەبەرهێنان وەردەگیرێن.  سندووقی دراوی نێودەوڵەتی، پێشبینیدەکات بەهۆی کۆرۆنا و هەوڵی حکومەتەکان بۆ کەمکردنەوەی زیانە ئابوورییەکان و دابەزینی بەرچاوی ئاستی سەرچاوە داراییەکان، رێژەی قەرزی گشتی لە جیهاندا بۆ یەکەمجار بگاتە سەرووی ١٠ %.  نووسەر لیستی پێنج قەرزارترین دەوڵەتانی ئێستای جیهانی بەمشێوەیە دەستنیشانکردووە:  ژاپۆن سەرتۆپی لیستی قەرزارترین دەوڵەتانی جیهانی گرتووە، بڕی قەرزی وڵاتەکە ٢٣٨ % ـی کۆی داهاتی ناوخۆییە، بە پارە قەرزەکە دەگاتە ٩.٨ تریلیۆن دۆلار، بەوەش هەر هاونیشتمانییەکی ژاپۆنی ٧٧ هەزار دۆلار قەرزارە.  رێژەی قەرزە سەروەرییەکانی یۆنان دەگاتە ١٨٢ %. یۆنان لە ساڵی ٢٠١٨ دا کەوتە نێو گێژاوێکی گەورەی ئابوورییەوە و بەوەش رێژەی قەرزەکانی بەشێوەیەکی بەرچاو زیادیکرد. حکومەتی یۆنان لە ماوەی نێوان ٢٠١٠ تا ٢٠١٥، سێ جار قەرزی لە یەکێتیی ئەوروپا وەرگرت و کۆی قەرزەکانی سەر ئەو وڵاتە لە ساڵی ٢٠١٩ دا، گەیشتە نزیکەی ٣٣١ ملیار یۆرۆ، واتە ٣١ هەزار یۆرۆ قەرز، لەسەر هەر هاونیشتمانییەکی ئەو وڵاتە هەیە.  تەشەنەکردنی گەندەڵی لە دامەزراوەکانی دەوڵەت و بەرزبوونەوەی هەڵئاوسان، دوو هۆکاری سەرەکی بەرزبوونەوەی ئاستی قەرزی گشتی لوبنانن، کە گەیشتووەتە ١٤٧ %.  لەسەرەتاکانی ئابی ئەمساڵدا، حکومەتی لوبنان ئاشکرایکرد، توانای دانەوەی بڕە قەرزی ١٠٦٣ ملیۆن یۆرۆی نییە، کە دەبوو بیداتەوە بە ئەوروپا، وەک قیستی مانگانەی ئەو قەرزانەی پێشتر لە ئەوروپای وەرگرتوون. حکومەتی لوبنان ئەوکات گوتی، دابەزینی ئاستی دراوی بیانی لە وڵاتەکەدا گەیشتووەتە نزمترین ئاست و ئەوەش، هۆکاری بێتواناییە لە دانەوەی قەرزەکان.  ساڵی رابردوو، کۆی قەرزەکانی لوبنان گەیشتە ٩٠ ملیار یۆرۆ، هەر هاونیشتمانییەکی ئەو وڵاتە ١٣ هەزار یۆرۆ قەرزارە.  رێژەی قەرزەکانی ئیتاڵیا گەیشتووەتە ١٣٢ %. یەکێتیی ئەوروپا خاوەنی بەشێکی زۆری ئەو قەرزانەیە. ئەم بابەتە هەمیشە جێگەی ترسێکی زۆری کۆمیسیۆنی ئابووریی یەکێتیی ئەوروپا بووە. بەتایبەت وەزیری دارایی ئەڵمانیا. تەنگژەی دارایی ساڵی ٢٠١٨ بووە هۆکاری بەرزبوونەوەی رێژەی قەرزەکانی ئیتاڵیا بۆ ٣٠ %. پێشبینی دەکرێت رێژەی قەرزەکانی سەر ئیتاڵیا بەهۆی کۆرۆناوە بۆ ١٨٠ % زیاد بکات. ئێستا ئیتاڵیا ٢.٤ ملیار یۆرۆ قەرزارە، ئەو بڕە پارەیە بەرامبەر کۆی قەبارەی ئابووریی فەرەنسایە.  کورتهێنانی بودجەی پرتوگال گەیشتە ١١ %. یەکێتی ئەوروپا ناچاربوو لە ٢٠١١ دا بەهانای ئەو وڵاتەوە بچێت و رزگاری بکات. پرتوگال لە ساڵانی ٢٠١٤ و ٢٠١٥ دا کەوتە نێو گێژاوێکی دیکەی ئابوورییەوە.  لە دوای ئەو ساڵانەوە، دۆخی ئابووریی وڵاتەکە باشتربوو و گۆڕانی بەرچاوی بەخۆوە بینی، سندووقی دراوی نێودەوڵەتی و یەکێتیی ئەوروپا، ئەوەیان ناوناوە "پەرجووی پرتوگالی".  پرتوگال ئێستا بە یەکێک لە وڵاتە خاوەن ئابوورییە سەرکەوتووەکان دادەنرێت، بەتایبەت لەگەڵ دابەزینی ئاستی کورتهێنانی بودجە و ئاماژەکان بە کەمبوونەوەی بەرچاوی قەرزە گشتییەکان، لە ساڵانی داهاتوودا، بەڵام وێڕای ئەوەش، ئێستا قەرزە گشتییەکانی ئەو وڵاتە % ١٢٦ ـە، بەوەش هەر هاووڵاتییەکی ئەو وڵاتە ٢٤ هەزار یۆرۆ قەرزارە.