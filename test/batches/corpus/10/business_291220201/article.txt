پەیمانگاکە توێژینەوەیەکی لەبارەی زیانەکانی پەتا جیهانییەکەوە راگەیاندووە، ئاشکرایکردووە بەپێی توێژینەوەکانی، تائێستا زیانی ئابووریی ئەڵمانیا ٢١٢ ملیار یۆرۆیە، ئەو ژمارەیەش لە داهاتووی نزیکدا دەگاتە ٣٩١ ملیار یۆرۆ.  پەیمانگاکە، بەراوردی ئێستا و پێشبینیکراو بۆ گەشەی ئابووریی وڵاتەکەی کردووە، لە نێوان ساڵانی ٢٠٢٠ - ٢٠٢٢، دەریخستووە ئەگەر کۆرۆنا نەبووایە هێزی گەشەی ئابووریی ئەڵمانیا بەشێوەیەکی بەرچاو دەردەکەوت.  پەیمانگاکە لە توێژینەوەکەدا پشتی بەوە بەستووە کە لە بەهاری داهاتوودا، ژمارەی تووشبووان بە نەخۆشییەکە کەمدەکات، بەوەش جارێکی دیکە ئابووریی وڵاتەکە دەبووژێتەوە.  مارسیل فراچزەر، سەرۆکی ' پەیمانگای ئەڵمانی بۆ توێژینەوە ئابوورییەکان '، دەڵێ: "ئەگەر تاوەکو مانگی ئاداری داهاتوو، نەگەینە کەمکردنەوەی ژمارەی تووشبووان بەنەخۆشییەکە، ئەوکات کارەسات روودەدات". ئەو پێشبینیدەکات بەردەوامبوونی دۆخەکە بەو شێوەیە، کارەکە بگەیەنێتە مایەپووچبوونی کۆمپانیاکان.  بێکارەکانی ئەڵمانیا لە دۆخێکی خراپدان، لەگەڵ نادیاریی لە ئەگەری بەدەستهێنانەوەی کار لە داهاتووی نزیکدا، ئەمەش کێشەیەکە بەرۆکی هەموو ئەوروپای گرتووە. ئابووریناسان دەڵێن کارەکە پێویستی بەچەندین ساڵ هەیە، بۆ گەڕانەوە بۆ دۆخی ئاسایی، بەتایبەت ئەڵمانیا کە بەپلەی یەکەم ئابوورییەکەی پشت بەهەناردەکردن بۆ ناوچەی یۆرۆ دەبەستێت.  پێشتر کریستیان لیندێر، سەرۆکی ' پارتی لیبراڵی ئازاد '، هۆشداری روودانی ئەو جۆرە کێشەیەی دابوو، دوای ئەوەی ئەنگێلا مێرکڵ، راوێژکاری وڵات، بە راوێژی سەرۆکی حکومەتە ناوخۆییەکانی وڵات، بڕیاری سەرلەنوێ کەرەنتینەکردنەوەی وڵاتەکەی دا.  ئەو سەرۆک پارتە، داوای گۆڕینی ستراتیژی مامەڵە لەگەڵ دۆخەکەی کردووە، پێیوایە ئەوەی هەیە تەنیا کارکردنە بەپێی بنەماکانی دۆخی ئاوارتە. ئەوەش کێشە لەسەر ئاستی کۆمەڵایەتیی کۆمەڵگەی ئەڵمانیدا دروستدەکات.  لە بەرامبەردا، پیتەر ئەلتمایەر، وەزیری ئابووریی فیدراڵ لە حکومەتی ئەڵمانی، پێشبینی داڕووخانی ئابووریی وڵاتەکەی ناکات، ئەو پێیوایە دۆخەکە بەرەو گەشبینییە، سستبوونی فراوانی هاوشێوەی سەرەتای سەرهەڵدانی پەتاکە لە وڵاتەکەیدا، دووبارە نابێتەوە.  ئەلتمایەر، رەخنەکانی سەر حکومەتەکەی بەهۆی دواکەوتنی هاوکارییەکان بۆ کۆمپانیا و بازرگانانی وڵاتەکە رەتکردەوە، ئاشکرایکرد پێدانی پارەی هاوکاریی بەکۆمپانیاکان ماوەی زۆرتری دەوێت، ئەوەشی خستەڕوو پێشینە بۆ گەیشتنی پارەی باجدەرەکانی وڵات دەبێت، بۆ ئەوانەی زۆر پێویستیان پێیەتی.