بەگوێرەی راپۆرتێکی پەیمانگەکە کە لەم مانگەدا بڵاویکردووەتەوە، ئەو قەیرانە داراییە لەماوەی کورتخایەن و درێژخایەندا دەبێتە ئاڵنگاری گەورە لەسەر عێراق، بەشێوەیەک لە مەودایەکی کورتدا، بەغدا بە ئەستەم دەتوانێت مووچەی فەرمانبەرانی دابینبکات و ناچاردەبێت پەنا بباتە بەر بانکی ناوەندی.   راپۆرتەکە باسی لەوە کردووە، بە کەمبوونەوەی داهاتی نەوت، داهاتی مانگانەی حکومەتی عێراقیش تەنیا دەتوانێت ٥٠ % ی خەرجییەکانی دابینبکات. لە مەودایەکی درێژخایەنیشدا، عێراق رووبەڕووی هەرەسهێنانی تەواوی دارایی دەبێتەوە کە پێدەچێت ساڵی داهاتوو بێت.   راپۆرتەکە دەشڵێت، لە ئێستاوە ئاماژەکانی ئەو قەیرانە دەرکەوتوون و حکومەت ناتوانێت خەرجییەکانی مانگانەی دابینبکات.   لە چەند ساڵی رابردوودا، لەسەردەمی حکومەتە یەک لە دوا یەکەکانی عێراق قەبارەی کەرتی گشتی فراوانبوونێکی گەورەی بەخۆیەوە بینیوە و گەیشتووەتە ئاستێک کە کۆی داهاتە بەدەستهاتووەکان چیدیکە ناتوانن خەرجییەکانی کەرتی گشتی لەخۆبگرن، کە بریتین لە مووچەی فەرمانبەران، مووچەی خانەنشینان، خەرجی خۆراکی مانگانەی هاووڵاتیان و خەرجییەکانی پرۆگرامە کۆمەڵایەتییەکان.    لە ساڵی ٢٠١٩، داهاتی بەدەستهاتوو مانگانە ٦.٥ ملیار دۆلار بووە و کۆی داهاتەکانی دیکەش کە سەرەکیترینیان داهاتی گومرگەکان بوو مانگانە کەمتر بووە لە ملیارێک دۆلار. ئەو داهاتانە دەیانتوانی خەرجییەکانی بەکارخستن دابینبکەن. بەڵام دوای ئەوەی لە مانگی ئاداری ئەمساڵەوە، نرخەکانی نەوت دابەزین کۆی داهاتی بەدەستهاتوو لە نەوت ئێستا لە دەوروبەری سێ ملیار دۆلاری مانگانەیە.   عێراق نزیکەی هەشت ملیۆن مووچەخۆری هەیە کە مانگانە پێویستیان بە چوار تریلیۆن دینارە بۆ پێدانی مووچەکانیان.