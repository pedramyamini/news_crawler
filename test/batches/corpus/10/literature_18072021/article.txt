زانا خەلیل، ئەندامی دەستەی دامەزرێنەری ماڵی کتێب بە رووداوی گوت: "ماڵی کتێب ١٠ کتێب لە بوارەکانی شیعر، چیرۆک، رۆمان، لێکۆڵینەوەی ئەدەبی و وەرگێڕان بۆ ١٠ نووسەری دانیشتووی پارێزگاکانی هەولێر و کەرکووک لەگەڵ رۆژهەڵاتی کوردستان چاپ و بڵاو دەکاتەوە".  لەبارەی مەرجەکانی وەرگرتنی کتێبەکانیش گوتی: "نابێت کتێبەکان لە ١٢٠ لاپەڕە زیاتربن و تێکستەکەش بە قەبارەی ١٤ لەسەر پەڕەی A ٤ بێت، هەروەها هەڵەگری بۆ کرابێت و تاوەکو ١٥ی ئاب، بگاتە ماڵی کتێب".  زانا خەلیل ئاماژەی بەوەشکرد، دوای وەرگرتنیان، کتێبەکان لە لایەن لێژنەیێکی شارەزاوە بڕیاری چاپکردنیان دەدرێت و دواتریش هەمان پرۆژە لە سلێمانی جێبەجێ دەکرێت.   نووسەر و وەرگێڕەکانی سنووری پارێزگای هەولێر دەتوانن لە رێگەی ئیمەیڵی mali. kteb ٢٠٢١ @ gmail. com بەرهەمەکانیان بنێرن.  ماڵی کتێب لە ساڵی ٢٠١٩ لەلایەن چەند نووسەرێکەوە لە هەولێر دامەزراوە و بێبەرامبەر و بە کۆکردنەوەی پارە لەنێو خۆیاندا کتێب بۆ وەرگێڕ و نووسەران چاپدەکەن، تاوەکو ئێستا ١٩ کتێبی بۆ نووسەران چاپ و بڵاوکردووەتەوە و لە کەرنەڤاڵی ناساندنی کتێبەکاندا، خەڵاتی رێزلێنانی بە زیاتر لە ١٠٠ نووسەر، شاعیر و هونەرمەند داوە.