کوردۆ شابان، گوتەبێژی وەزارەتی شارەوانی و گەشتوگوزاری هەرێمی کوردستان بە (تۆڕی میدیایی رووداو)ی راگەیاند: "دوای ئەوەی پرۆسەی تەندەرینگ و بانگەواز بۆ (١٠) پرۆژەی كۆكردنەوەی خاشاك و گواستنەوە و خاوێنكردنەوە لە پارێزگای هەولێر کرا، لە ئەنجامدا گرێبەست لەگەڵ چەند كۆمپانیایەكی ناوخۆ كرا".  کوردۆ شابان ئاشکرای کرد: "بەپێی گرێبەستە نوێیەكانی وەزارەتی شارەوانی و گەشتوگوزار لەگەڵ کۆمپانیاکانی خاوێنکردنەوە، ساڵانە نزیکەی ٧ ملیار دینار بۆ خەزێنەی حكومەت دەگەڕێتەوە".  بەپێی رێنماییەکان دەبێت ساڵانە لە رێگەی پرۆسەی تەندەرینگ، گرێبەست بۆ کۆمپانیاکانی کۆکردنەوەی زبڵ و خاشاک بکرێت، بەڵام کوردۆ شابان دەڵێت: "پێشتر گرێبەستی کۆمپانیاکان بەبێ پرۆسەی تەندەرینگ ساڵانە نوێدەکرایەوە".  گوتەبێژی وەزارەتی شارەوانی ئاماژەی بەوەدا بەپێی گرێبەستە نوێیەکان لەمەودوا بە پارەیەکی کەمتر و کوالێتی بەرزتر خۆڵ و خاشاکی هەولێر کۆدەکرێتەوە. لە رووی هونەریشەوە، چەندان زۆنی خاوێنكردنەوە زیادكراون. لەوانە خاوێنکردنەوەى شەقامەکانى ١٢٠ مەتری و ١٥٠ مەتری، پرۆژه‌كانی نیشتەجێبوونی وه‌به‌رهێنان كه ده‌یان هه‌زار یه‌كه‌ی نیشته‌جێبوون و بازرگانی ده‌گرێته خۆی و به‌شێكی فراوانی شاری هه‌ولێر پێكده‌هێنن.  لە گرێبەستە نوێیەکاندا کۆمەڵێک مەرج دانراون، لەوانەش دانانی سیستەمى (GPS) بۆ چاودێریکردنى رێڕەوى کارکردنى ئامێرەکان. نابێت مۆدێلی ئۆتۆمبێلەکانی کۆکردنەوەی زبڵ لە ٢٠١٨ کەمتر بێت. كۆنتڕۆڵكردنی دیاردەی فڕێدانى پاشماوەى بیناسازى و چاودێریکردنى ئەم جۆرە خاشاکە. لەگەڵ دانان و دامەزراندنى وێستگەى ناوەندى بۆ کۆکردنەوەى خاشاک و گواستنەوەیان بۆ زبڵخانە.   سەبارەت بە نوێکردنەوەی گرێبەستی کۆمپانیاکانی کۆکردنەوەی زبڵ و خاشاک لە سنووری پارێزگای سلێمانی، دهۆک و هەڵەبجە، کوردۆ شابان گوتی: "ئەوانیش کاریان لەسەر کراوە و بەمنزیکانە پرۆسەکە لەم سێ پارێزگایەش دەستپێدەکات".   گوتەبێژی وەزارەتی شارەوانی پێشبینیدەکات دوای پێداچوونەوە بە گرێبەستی کۆمپانیاکانی کۆکردنەوەی زبڵ و خاشاک لەو سێ پارێزگایە، هاوشێوەی گرێبەستەکانی پارێزگای هەولێر پارەیەکی باش بۆ خەزێنەی حکومەت بگەڕێتەوە.