كۆڕبەندەکە، لە راگەیێندراوێکدا ئاشكرايكرد: "كۆبوونەوەى ساڵى ٢٠٢١ ى كۆڕبەندى ئابووریى جيهانی لەنێوان ١٣ تاوەکو ١٦ی ئادار لە سێنگاپوور بەڕێوەدەچێت.  ئاماژەى بەوەشکراوە، كۆبوونەوەى ساڵانەى ٢٠٢١ لە شارى داڤۆسى سويسرا بەڕێوەدەچێت و كۆبوونەوەكەى سێنگاپوور "يەكەم چالاكیى سەركردە جيهانييەكان" دەبێت دەربارەى تێپەڕاندنى پەتاى ڤايرۆسى كۆرۆنا و تێيدا هاتووە: "لەم كۆبوونەوه‌یه‌دا رووبەڕوو سەركردەكان پێكەوە دادەنيشن و كار بۆ دۆزينەوەى چارەسەرى بەپەلەى كێشەكانى جيهان دەكەن".  كلاوس شواب، دامەزرێنەرى كۆڕبەندى ئابووریى جيهانى و سەرۆكى ئەنجوومەنى بەڕێوەبردن، لە بارەى لووتكەكەى سێنگاپوور، رایگه‌یاند: "لووتكەى سەركردەكانى جيهان، گرنگييەكى چاره‌نووسسازی هەيە لە بارەى چۆنێتى خۆكۆكردنەوە لە دواى پەتاى كۆرۆنا".  شواب ئاشكراشیكرد، كۆڕبەندى ئابووریى جيهانى لە سێنگاپوور، لە سەرەتاى دەستپێكردنى پەتا جيهانييەكەوە تائێستا دەرفەتێكە بۆ يەكەمجار كۆبوونەوەى رووبەرووى نێوان جيهانى كار، حكومەت و سەركردەكانى كۆمەڵگەى مەدەنى.  لووتكەى داڤۆس، ساڵانە سێ هەزار پياوى كار، سياسەتڤان، ئەكاديمیست و نوێنەرانى رێكخراوەکانی كۆمەڵگەى مەدەنى لە نزيكەى ١٢٠ وڵات کۆدەکاتەوە.