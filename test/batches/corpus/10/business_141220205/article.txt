رۆژی دووشەممە ٢٠٢٠/١٢/١٣ هەیسەم جبووری، سەرۆکی لیژنەی دارایی لە پەرلەمانی عێراق، بە راگەیاندنی فەرمیی عێراقی راگەیاند: "نزیکەی شەش هەزار پرۆژە لە عێراق وەستاون، ئەو پرۆژانە بۆ تەواوکردنیان پێویستیان بە ١٢٦ تریلیۆن دینارە، بەڵام ئەو بڕە پارە لەو قەیرانە دارایی و ئابوورییەی کە عێراق پێیدا تێدەپەڕێت ئێجگار زۆرە، بۆیە ئەستەمە لە قۆناخی نزیکی داهاتوودا ئەو پرۆژانە تەواوبکرێن. "  لە ١٦ی تشرینی یەکەمی ٢٠٢٠ ـدا عەبدولزەهرە هینداوی، گوتەبێژی وەزارەتی پلاندانانی عێراق، رایگەیاند: "شەش هەزار و ٢٥٠ پرۆژە لە عێراق لە قۆناخی تەواوکردندان. ئەو پرۆژانە لە کەرتەکانی تەندروستی، خوێندنی باڵا، نیشتەجێبوون، گواستنەوە، ئاو، ئاوەڕۆ، کارەبا و پەرەپێداندا جێبەجێ دەکرێن، بەڵام ئەو پرۆژانە بەهۆی کەمیی بودجەوە دووچاری کێشە بوونەتەوە و تەواو نەکراون. "  رۆژی ٢٠٢٠/٠٩/٢٨ نووسینگەی سەرۆکوەزیرانی عێراق رایەگەیاند کە سەرۆکوەزیران لەگەڵ ژمارەیەک بەرپرسی حکومیی پەیوەندار کۆبووەتەوە و گفتوگۆیان لەسەر دروستکردنی هەزار باڵەخانەی قوتابخانەی هاوچەرخ لە تەواوی عێراقدا کردووە.  بەپێی راگەیێندراوی نووسینگەی سەرۆکوەزیرانی عێراق، مستەفا کازمی ئاماژەی بەوە دابوو، کۆڵەکەی ژیانێکی خۆش بۆ عێراقییەکان دەکەوێتە سەر گرنگیدان بە بەرزکردنەوەی دۆخی خوێندن و دابینکردنی ژینگەیەکی گونجاو و ژێرخانەکە کە ئەوە ئەرکی سەرەکیی پەرەپێدانی خوێندنە و ئامانج و بەرپرسیارێتیی حکومەتە.