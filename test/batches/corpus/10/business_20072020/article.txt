ئاژانسی موودیز لە لێکۆڵینەوەیەکی نوێدا ئاماژە بۆ ئەوە دەکات کەمبوونەوەی خواست بۆ گەشتکردن بە فڕۆکە ماوەیەکی زۆر دەخایێنێت و گەڕانەوەی خواستیش پشتدەبەستێت بەخێرایی نەمانی نیگەرانییە تەندروستییەکان و سەلامەتیی گەشتکردن.   شرۆڤەکارانی موودیز لە لێکۆڵینەوەکەدا رایانگەیاندووە، بەهۆی ڤایرۆسی کۆرۆنا گەشتە ئاسمانییەکان ٩٠ % کەمبوونەتەوە. ئەگەر کەرەنتینەکردن و رێکارەکانی بەرەنگاربوونەوەی ڤایرۆسی کۆرۆنا درێژە بکێشێت، گەڕانەوەی خواستیش بۆ گەشتکردن زۆر هێواش دەبێت.  بەگوێرەی راپۆرتەکەی ئەو ئاژانسە؛ کەرتی هێڵی ئاسمانی چالاکییە ئابوورییەکان لە چەندین کەرتی دیکەی ئابووری زیاددەکات و هەزاران هەلی کار دەڕەخسێنێت هاوکات خواست لەسەر سووتەمەنی بەرزدەکاتەوە، بەڵام دریژەکێشانی کاریگەریی ڤایرۆسی کۆرۆنا کاریگەرییەکی مەودادرێژی لەسەر ئابووری جیهان دەبێت و پێدەنێتە ساڵی ٢٠٢٢ و ٢٠٢٣.  جۆناسان رووت، جێگری سەرۆکی ئاژانسی موودیز پێشبینیکردووە لە ئەمساڵدا خواست بۆ خزمەتگوزارییەکان و بەرهەمەکانی کەرتی فڕۆکەوانی زیاتر لە ٤٠ % بۆ ٥٠ % پاشەکشە بکات و بەلایەنی کەمەوە سێ ساڵ بخایێنێت بۆ ئەوەی لەو کاریگەرییە نەرێنییە رزگاری ببێت. هاوکات کۆمپانیاکانی دروستکردنی فڕۆکە دوایین کۆمپانیا دەبن بۆ گەڕانەوەی خواست بۆ ئاستی پێش بڵاوبوونەوەی ڤایرۆسی کۆرۆنا لەسەریان.    ئاژانسی نێودەوڵەتیی هێڵە ئاسمانییەکان پێشتر ئاماژەی بەوە دابوو، راگرتنی گەشتە ئاسمانییەکان وەکو رێکارێک بۆ رێگریکردن لە بڵاوبوونەوەی ڤایرۆسی کۆرنا زیانێکی بێوێنە بە هێڵە ئاسمانییەکان دەگەیێنێت، بەشێوەیەک زیانەکان دەگەنە ٣١٤ ملیار دۆلار، پێشبینیدەکات لە چارەگی سێیەمی ئەمساڵ گەشتە ئاسمانییەکان لە ئاستی ناوخۆی وڵاتان و گەشتەکانی دەرەوەش بەشێوەی سنووردار دەستپێبکەنەوە.  زۆربەی هێڵە ئاسمانییەکان و فڕۆکەخانەکان رایانگەیاندووە پێشبینی ناکەن خواست لەسەر گەشتکردن تاوەکو ٢٠٢٣ و ٢٠٢٤ بگەڕێتەوە ئاستەکانی پێش بڵاوبوونەوەی ڤایرۆسی کۆرۆنا. رێکخراوی گەشتیاریی جیهانی سەر بە نەتەوەیەکگرتووەکانیش (UNCTAD)، لە راپۆرتێکدا باسی لە کاریگەری ڤایرۆسی کۆرۆنا لەسەر کەرتی گەشتیاری کردووە. راپۆرتەکە چەند سیناریۆیەکی لەبارەی داهاتووی گەشتیاری خستووەتەڕوو، سیناریۆکانیش باس لە زیانێکی گەورە بەو کەرتە دەکەن، بەڵام زۆریی زیانەکان پەیوەستە بە درێژیی ماوەی رێگریکردن لە گەشتکردنی گەشتیاران. بەپێی خراپترین سیناریۆ کەرتی گەشتیاری ٣.٣ تریلیۆن دۆلار زیانی بەردەکەوێت.   بەگوێرەی راپرسییەک کە لەلایەن ئاژانسی هێڵە ئاسمانییە نێودەوڵەتییەکان ئەنجامدراوە، تەنانەت دوای تەواوبوونی کاریگەریی ڤایرۆسی کۆرۆنا ٦٦ % ی گەشتیاران گەشتکردن کەمدەکەنەوە، ئەوەش بەهۆی مەترسییە تەندروستییەکان و نادڵنیاییە ئابوورییەکان.  ئاژانسی هێڵە ئاسمانییە نێودەوڵەتییەکان لە ١١ وڵات راپرسییەکی لەنێو گەشتیاران ئەنجامداوە و ٥٨ % ی بەشداربووان دەڵێن لەکاتی ڤایرۆسی کۆرۆنا گەشتیان نەکردووە و ٣٣ % ی دەڵێن پلانیان نییە لە داهاتوویەکی نزیکدا گەشت بکەن، هاوکات ٤٥ % ی بەشداربووانی گشتپرسییەکە دەڵێن دوای چەند مانگێک لە کۆتاییهاتنی ڤایرۆسی کۆرۆنا گەشت دەکەن.   هەرچەندە زۆربەی ئەو کەسانەی بەشدارییان لە گشتپرسییەکە کردووە ئاماژە بەوە دەکەن کە دەیانەوێت سەردانی خێزان و هاوڕێکانیان بکەن، بەڵام لە ٦٦ % یان دەڵێن بۆ بەسەربردنی کات و کاری بازرگانی لەدوای هەڵگرتنی رێکارەکانی بەرەنگاربوونەوەی کۆرۆنا گەشتکردن کەمدەکەنەوە. هەروەها نزیکەی هەمان رێژەی بەشداربووان دەڵێن: تاوەکو رەوشی ئابووری باش نەبێتەوە، گەشت ناکەن.