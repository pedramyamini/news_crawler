ئیحسان عەبدولجەبار، وەزیری نەوتی عێراق، رۆژی یەکشەممە، رایگەیاند، پێویستە هەرێمی کوردستان پابەند بێت بە مەرج و بڕیارەکانی ئۆپێکەوە و نابێت هەناردەی رۆژانەی نەوتیی لە ٣٧٠ هەزار بەرمیل زیاتربێت.  وەزیری نەوتی عێراق جەختیکردەوە لەوەی حکومەتی عێراق هەوڵی تەواوکاری دەدات لەگەڵ هەرێمی کوردستان لە بڕیار و سیاسەتی گشتیدا و رایگەیاند، گفتوگۆ بەردەوامە بە ئامانجی چاککردنەوەی پەیوەندی لە نێوان ناوەند و هەرێمی کوردستان.  ئیحسان عەبدولجەبار بەپێویستیی دەزانێت هەموو کێڵگەکانی نەوت لە عێراق لەژێر یەک سیاسەتی نەوتیدا بن و دەبێت سامانەکان لە چوارچێوەی سیاسەتی فیدراڵدا بەڕێوەببردرێن، ئەمانەش وەک خۆی دەڵێت، بەلەبەرچاوگرتنی مافەکانی هەرێمی کوردستانە کە لە دەستووری عێراقدا دانیان پێدانراوە.  وەزیری نەوتی عێراق دڵنیاییش دەدات کە لە بەرژەوەندی عێراقدایە بەردەوام بێ لە هاوئاهەنگی لەگەڵ رێکخراوی وڵاتانی هەناردەکاری نەوت - ئۆپێک، لە پاڵ کارکردن بۆ بەرزکردنەوەی نرخەکانی سامانی نەوت. بۆیە پابەندیی وەزارەتەکەی دووپاتدەکاتەوە بە کەمکردنەوەی بەرهەمهێنان بەپێی وادەکان بۆ مانگەکانی ئەمساڵ و دەڵێت، بەرهەمهێنان لە باشوور و ناوەڕاست زۆر کەمکراوەتەوە.  بەپێی رێککەوتنی رێکخراوی ئۆپێک و وڵاتانی بەرهەمهێنەری نەوت لە دەرەوەی رێکخراوەکە، کە بە ئۆپێک پڵەس ناسراون و دواجار تاوەکو مانگی تەممووزی داهاتوو درێژکرایەوە، دەبێ عێراق رۆژانە یەک ملیۆن و ٦٠ هەزار بەرمیل بەرهەمهێنانی نەوتی خۆی کەمبکاتەوە.