حەمید نایف، گوتەبێژی وەزارەتی کشتوکاڵی عێراق، ئەمڕۆ دووشەممە، بە تۆڕی میدیایی رووداوی رایگەیاند: "وەزارەتی کشتوکاڵ چەند رێکارێکی گرتووەتەبەر بۆ رێگەگرتن لە بەرزبوونەوەی نرخی هێلکە لە بازاڕەکاندا، هاوکات بە رەزامەندیی حکومەت، بڕیاریدا کارەبا و نەوت بێبەرامبەر بداتە خاوەن کێڵگەکانی پەلەوەر".  حەمید نایف گوتیشی: "نرخی یەک تەبەقە هێلکە لە بازاڕەکانی عێراقدا ئێستا نزیکەی ٥ هەزار و ٥٠٠ دینارە، هەروەها دەکرێ پێدانی کارەبا و نەوت بێبەرامبەر بە خاوەن کێڵگەکانی پەلەوەر تێچووی هاوردەکردنی پێداویستییەکانی دیکە لەسەرشانیان کەمبکاتەوە، چونکە نرخی ئەو پێداویستییانە بەندە بە بەهای دۆلارەوە".  لە هەرێمی کوردستانیش نرخی هێلکەی خواردن لە ماوەی رابردوو، بەرزبووەوە و گەیشتە دوو هێندەی نرخی پێشووی، عەبدولستار مەجید، سەرۆکی لیژنەی کشتوکاڵ و ئاودێری لە پەرلەمانی کوردستان، لەوبارەوە بە تۆڕی میدیایی رووداوی راگەیاند: "نرخی یەک کارتۆن هێلکە لە ٣٠ هەزار دینارەوە گەیشتووەتە ٦٠ هەزار دینار" بۆیە نووسراوێکی پێشکەشی پەرلەمان کردووە بۆ چارەکردنی ئەو گرانبوونە".  بەڵام گوتەبێژی وەزارەتی کشتوکاڵی عێراق دەڵێت: "دزەپێکردنی هێلکەی خواردن لە دەروازەی سنووریی پەروێزخان لە شارۆچکەی کەلار هێشتا بەردەوامە، ئەوەش کاریگەری لەسەر نرخی هێلکە لە بازاڕەکانی عێراقدا هەیە، ئەوە جیا لە دزەپێکردنی بەروبوومی کشتوکاڵی، بەتایبەت پەتاتەی سووری لە دەروازەی ئالبوکەمال لەگەڵ سووریا بۆ نێوخۆی عێراق، ئەوەش کاریگەری لەسەر بەرهەمی خۆماڵی هەیە".  گوتەبێژی وەزارەتی کشتوکاڵ داوا لە حکومەتی هەرێمی کوردستان دەکات: "رێگە لە دزەپێکردن بگرێت و هاوئاهەنگی حکومەتی عێراق بێت، بۆ پاراستنی بەروبوومی خۆماڵی و نرخەکانیان لە بازاڕەکاندا".  پێشتر، عومەر وائیلی، سەرۆکی دەستەی دەروازە سنوورییەکانی عێراق، بە تۆڕی میدیایی رووداوی راگەیاندبوو: " ٢١ دەروازەی سنووریی نافەرمی لە عێراق هەن، کە کاڵا و کەلوپەلی ئێرانی و سوورییان لێوە هاوردەی عێراق دەکرێت".