بەپێی راپۆرتەكەی ئاژانسی نێودەوڵەتیی وزە بەكارهێنانی گاز لە ماڵان و كارگەكان بەڕێژەی ٣ % و بەكارهێنانی گازی وێستگەكانی بەرهەمهێنانی كارەبا ٥ % دابەزیوە، ئەوەش دوو هۆكاری لە پشتە، یەكەمیان كارەبایەكی زیاتر لە رێگەی وزەی باوە بەرهەمهێنراوە و دووەمیان كارەبایەكی كەمتر بۆ گەرمكردنەوەی ماڵان بەكارهاتووە.  لە چارەكی یەكەمی ئەمساڵ، خواستی ئەمریكا بەڕێژەی ٤.٥ % لە چارەكی یەكەمی ٢٠١٩ كەمتر بووە، لەكاتێكدا خواستی ماڵان و كارگە و كۆمپانیاكان بەڕێژەی ١٨ % دابەزیوە. لە بازاڕی وڵاتە پێشكەوتووەكانی ئاسیا، خواستی گازی سرووشتی بەرێژەی جیاواز كەمیكردووە. لە سێ مانگی یەكەمی ٢٠٢٠، هاوردەی گازی سرووشتیی شل لە ژاپۆن لەچاو هەمان ماوەی ٢٠١٩ بەڕێژەی ٣ % كەمبووە. بەڵام كەمبوونەوەی خواستی گازی سرووشتی لە چین گۆڕانی بەسەر نەهاتووە، لەكاتێكدا لە هیندستان خواستی گازی سرووشتی لە مانگەكانی كانوونی دووەم و شوبات بە رێژەی ٨ % زیادیكردووە.  بە گوێرەی ئەو داتایانەی نیوەی خواستی گازی سرووشتیی جیهان لە ئەمریكای باكوور، ئەوروپا و بازاڕە گەورەكانی ئاسیا دەخەنەڕوو، خواستی گازی سرووشتی بەڕێژەی ٣ % كەمیكردووە. هەروەها پێشبینی دەكرێت لە رووسیا و ناوچەی ئۆراسیاش بە هۆی لەباربوونی كەشوهەوای زستانەوە خواستی گازی سروشتی دابەزیبێت.   كەرتی كارەبا بەكارهێنەری سەرەكی گازی سرووشتییە لە رووسیا. لە چارەكی یەكەمی ئەمساڵ خواستی كارەبا بەڕێژەی ١.٩ % دابەزیوە. بەڵام بەو پێیەی وڵاتانی دیكەی باشووری رۆژهەڵاتی ئاسیا و رۆژهەڵاتی نێوەڕاست بەهۆی كەشوهەواكەیان پێویستیان بە گەرمكەرەوەی كەمتر هەبووە، بۆیە بەكارهێنانی گازی سرووشتی لەو دوو ناوچەیە بەشێوەیەكی ئاسایی بووە.  هەرچەندە ئاستی بەكارهێنانی گازی سرووشتی لە كەمیداوە، بەڵام خستنەڕووی ئەو سەرچاوە سرووشتییە لە بازاڕەكاندا كەمینەكردووە، ئەوەش وایكردووە ئەمبارەكانی گازی سرووشتی پڕببن.   لە سێ مانگی یەكەمی ئەمساڵ، بەرهەمهێنانی گازی وشك dry gasی ئەمریكا بە رێژەی ٧ % بە بەراورد بە هەمان ماوە لە ٢٠١٩ بەرزبووەتەوە. بازرگانیی گازی سرووشتیی شل بەڕێژەی ١٣ % بەرزبووەتەوە. ئەوروپا هۆكارێكی سەرەكیی ئەم بەرزبوونەوەیە، چونكە وڵاتانی ئەو كیشوەرە بەرێژەی ٦٠ % هاوردەی ئەو جۆرە گازەیان بەرزكردووەتەوە. لەكاتێكدا هاوردەكردنی گازی سرووشتی لە رێگەی بۆڕییەكان لە هەردوو بازاڕی ئەمریكا و ئەوروپا كەمیكردووە، بەڵام ئەمباركردنی گازی سرووشتی لە ژێر زەوی بەرزبوونەوەیەكی بەرچاوی بەخۆیەوە بینیوە.  ئەمباركردنی گاز لە ئەمریكا بە بەراورد بە چارەكی یەكەمی ٢٠١٩ بەڕێژەی ٧٧ % بەرزبووەتەوە، بە جۆرێك بە رێژەی ١٧ % لەچاو تێكڕای گازی ئەمباركراوی پێنج ساڵی رابردوو زیاترە.  لە ئەوروپا ئاستی ئەمبارەكانی گازی سرووشتی ٤٠ % بەرزبووەتەوەو، بە بەراورد بە تێكڕای گازی پێنج ساڵی رابردوو ٨٠ % بەرزبووەتەوە. دابەزینی نرخی گازی سرووشتی هۆكارێكی سەرەكی پڕكردنی ئەمبارەكانە. بەهای گازی هێنری هاب گەیشتووەتە نزمترین ئاستی خۆی لە چارەكی یەكەمی ٢٠ ساڵی رابردوودا، لەكاتێكدا نرخی گازی TTFی ئەوروپی گەیشتووەتە نزمترین ئاستی لە چارەكی یەكەمی ١٧ ساڵی رابردوودا.   قەدەخەی هاتووچۆ و رێكاری حكومەتەكانی جیهان بۆ پاراستنی تەندروستی گشتی، بووە هۆكارێكی دیكەی كەمبوونەوەی خواستی گازی سرووشتی. لە چین، بڵاوبوونەوەی كۆڤید - ١٩ لە مانگی شوبات گەیشتە لووتكە، ئەوەش وایكرد گەشەی خواستی گازی سرووشتی لە سفر نزیك ببێتەوە، بەپێی زانیارییەكانی كۆمسیۆنی چاكسازی و پەرەپێدانی نیشتمانی چین، لە مانگی كانوونی دووەم و شوباتی ئەمساڵ بەكارهێنانی گازی سرووشتی لە چاو دوو مانگی یەكەمی ٢٠١٩ بە رێژەی تەنیا ١ % زیادیكردووە. لە نێوەڕاستی مانگی ئادارەوە زۆر وڵاتی ئەورووپا و شارەكان داخران، ئەوەش بەكارهێنانی گازی سرووشتیی لە پیشەسازییەكان و كەرتی بەرهەمهێنانی كارەبا كەمكردەوە. هەڵبەت لەو وڵاتانەی سنووداركردنی هاتووچۆیان لەجیاتی داخستنی شارەكان پەیڕەوكردووە، خواستی گاز لە نێوەڕاستی ئادار بۆ نێوەڕاستی نیسان رێژەیەكی كەمتر دابەزیوە، بۆ نموونە خواستی گازی سرووشتی لە ئەڵمانیا بەڕێژەی تەنیا ٣ % و لە هۆڵەندا بەڕێژەی ٧ % دابەزی بە بەراورد بە ٢٠١٩.   پێدەچێ خواست لەسەر گازی سرووشتی لە ئەمریكا لەكاتی جێبەجێكردنی قەدەخەی هاتووچۆ لە ویلایە جیاجیاكان جێگیرتر بووبێت. لە نێوەڕاستی ئادارەوە بۆ نێوەڕاستی نیسان خواستی پیشەسازییە جیاجیاكان بەبەراورد بە ٢٠١٩ بە رێژەی ٦ % دابەزیوە، لەكاتێكدا ئەو گازە سرووشتییەی بۆ بەرهەمهێنانی كارەبا بەكاردەهێنرا بە رێژەی ٨ % بەرزبووەتەوە.   بەپێی پێشبینییەكانی ئاژانسی نێودەوڵەتیی وزە، ئەمساڵ خواست لەسەر گازی سرووشتی بەڕیژەی ٥ % كەمدەبێتەوە. ئەم كەمبوونەوەیەش لە خواستی گازی سرووشتی بە بەراورد بە نەوت كەمترە، لەبەرئەوەی گازی سرووشتی كەمتر لە نەوت لەبەردەم هەڕەشەی نەمانی خواستی كەرتی گواستنەوەیە. سەرەڕای ئەوەش پیشەسازی گازی سرووشتی تووشی شۆك دەبێت، چونكە لە چەند ساڵی رابردوودا خواستی سەر گازی سرووشتی بەردەوام روو لە گەشە بووە.  ئەوە یەكەمجارە لە ٢٠٠٩ ەوە خواستی گازی سرووشتی دابەزێت، ئەوكات خواستی ئەو سەرچاوەیەی وزە بە رێژەی ٢ % دابەزیبوو. هەروەها لە نیوەی دووەمی سەتەی بیستەمەوە ئەوە یەكەمجارە خواستی گازی سرووشتی دابەزینێكی بەو ئاستە تۆمار بكات.   لەكاتی قەیرانە ئابوورییەكەی سەرەتای ١٩٣٠، خواستی گاز لە ئەمریكا لە ١٩٣١ بە رێژەی ١٣ % و لە ١٩٣٢ بەڕێژەی ٧ % دابەزی. ئەوكات ئەمریكا تاكە بەرهەمهێنەر و بەكارهێنەری سەرەكی گازی سرووشتی بوو لە جیهاندا. ئێستا گاز بۆ كاڵایەكی جیهانی گۆڕاوە و زیاتر لە ٢٠ % ی خواستی جیهان بۆ سەرچاوەكانی وزە تێردەكات. چاوەڕێدەكرێت خواستی گازی سرووشتی بەبەراورد بە ٢٠١٩ لە هەموو كەرتەكاندا دابەزێت، بەڵام كەرتی بەرهەمهێنانی كارەبا گەورەترین دابەزینی خواستی گازی سرووشتی بە خۆوە دەبینێت.  بەكارهێنانی گازی سرووشتی لە كەرتی بەرهەمهێنانی كارەبا بە رێژەی ٧ % دادەبەزێت، بەوەش ٦٠ % ی خواستی گاز لە جیهاندا كەمدەبێت. ئەم كەمبوونەوەیش بە زەقی لە ئەورووپا دەردەكەوێت، كە تێیدا بەكارهێنانی كارەبای كارگەكان و ماڵان بەشێوەیەكی بەرچاو دادەبەزێت، لەكاتێكدا بەكارهێنانی سەرچاوە پاكەكانی وزە بە جێگیری دەمێنێتەوە. درێژەكێشانی قەدەخەی هاتووچۆ لە وڵاتانی رۆژهەڵاتی نێوەڕاست و باكووری ئەفریقیا ئەوەندەی دیكە زیان بە كەرتی گازی سرووشتی دەگەیێنێت، چونكە لەو ناوچەیە گازی سرووشتی سەرچاوەی سەرەكی بەرهەمهێنانی كارەبایە.  بەكارهێنانی گازی سرووشتی لە كەرتی پیشەسازی بەڕیژەی ٥ % دادەبەزێت، ئەوەش بەڕێژەی ٢٥ % خواستی گاز لە جیهاندا كەمدەكاتەوە. قەدەخەی هاتووچۆ و داخستنی شارەكان وادەكات خەڵك كەمتر بەرهەمی كارگەكان بەكاربێنن، ئەوەش كاریگەری لەسەر ئەو وڵاتانە دادەنێت كە پیشەسازییەكەیان بە گازی هاوردەكراو هەڵدەسووڕێت، لەوانەش وڵاتانی ئاسیایی.  بەشی هەرە زۆری ئەو دابەزینەی لە خواستی ماڵان و شوێنە بازرگانییەكان روویداوە بەهۆی كەشوهەوای چارەكی یەكەمی ٢٠٢٠ بووە، لەكاتێكدا لە شوێنە بازرگانییەكان بەهۆی ساردنەبوونی كەشوهەواوە ناچار نەبوون گەرمكەرەوە دابگیرسێنن و ئەوەش خۆبەخۆیی بەكارهێنانی كارەبا و لەوێشەوە گازی سرووشتی كەمدەكاتەوە.  ئەگەر ئەوروپا و ئەمریكا خێراتر لێكەوتەكانی قۆناخی قەدەخەی هاتووچۆ و داخستنی شارەكان ببڕن و لە ناوچەكانی دیكەی جیهان ماوەی قەدەخەكە كورتتر بكرێتەوە، ئەوە كاریگەرییە نەرێنییەكان لەسەر وڵاتە خاوەن پیشەسازییەكانی ئاسیا و وڵاتە بەرهەمهێنەرەكانی گازی سرووشتی كەمتر دەبێت، لەوێشەوە بەكارهێنانی گازی سرووشتی بە رێژەی ٢.٧ % دابەزێت، نەك ٥ %.