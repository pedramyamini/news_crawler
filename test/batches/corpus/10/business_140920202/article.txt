عێراق کە دووەم گەورەترین وڵاتی بەرهەمهێنەری نەوتی نێو رێکخراوی ئۆپێکە تاوەکو ئێستا نەیتوانیوە بەتەواوی پابەندی ئەو رێککەوتنانەبێت کە لە چوار ساڵی رابردووەوە لەلایەن بەرهەمهێنەرانی نەوت واژۆدەکرێن بۆ کەمکردنەوەی ئاستی بەرهەمهێنانی نەوت بەمەبەستی سەقامگیرکردنی بازاڕی وزە.  لە ساڵی ٢٠١٦ وە چەند رێککەوتنێک بۆ بەرزکردنەوەی نرخی نەوت لەلایەن ١٤ ئەندامی رێکخراوی ئۆپێک بە سەرکردایەتیی سعودیە و ١٠ وڵاتی دەرەوەی رێکخراوەکە بە سەرکردایەتیی رووسیا واژۆکراون، لە هەموو ئەو رێککەوتنانە عێراق یەکێک بووە لەو وڵاتانەی کە پابەندبوونی تەواوی پێشان نەداوە، بەهۆی ئەمەشەوە تاڕاددەیەک رووبەڕووی رەخنە بووەتەوە لەلایەن وڵاتانی دیکەی بەرهەمهێنەری نەوت، بەڵام زۆرجاریش بارودۆخی ئابووریی ئەو وڵاتە لەبەرچاو گیراوە و فشاری زۆریان لێنەکردووە.  سەرچاوەیەکی ئۆپێک دەڵێت "عێراق هەمیشە پێیوابووە لە کانوونی دووەمی ساڵی ٢٠١٦ بە باشی مامەڵەی لەگەڵ نەکراوە بەهۆی ئەوەی نەبەخشراوە لە کەمکردنەوەی بەرهەمهێنانی نەوتەکەی، لەکاتێکدا دابەزینی نرخەکانی نەوت گوشاری زۆر بۆ هێنابوو".  ئابووریی عێراق و کەرتی نەوتەکەی بەهۆی شەڕی چەندین ساڵ و سەرهەڵدانی داعش وێرانبووە. بەغدا گلەیی ئەوەی کردووە، لەکاتێکدا ویستوویەتی پیشەسازییە وێرانە نەوتییەکەی ببوژێنێتەوە، ئەندامانی ئۆپێک سوودیان لە بەرزیی نرخی نەوت و بازاڕی وزە بینیوە.  هێشتا کە رێککەوتنی ئۆپێک پڵەس چالاکە و عێراق پێویستکراوە لەسەری نزیکەی ملیۆنێک بەرمیل کەمبکاتەوە، حکومەتی عێراق داوای لە هەرێمی کوردستان کردووە ئاستی بەرهەمهێنانی نەوتی خۆی دابەزێنێت، بەگوێرەی خالید شوانی، وەزیر هەرێم بۆ کاروباری بەغدا، حکومەتی عێراق داوای لە هەرێمی کوردستان کردووە ئاستی بەرهەمهێنان بۆ رۆژانە ١٢٠ هەزار بەرمیل کەمبکاتەوە.  ئێستا کە گفتوگۆ لەنێوان هەولێر و بەغدا هەیە بۆ چارەسەرکردنی كێشەکانی نێوانیان، یەکێک لە خاڵەکان کە گفتوگۆی لەبارەوە دەکرێت رادەستکردنی ٢٥٠ هەزار بەرمیل نەوتە بە کۆمپانیای بەبازاڕکردنی نەوت ناسراو بە سۆمۆ لە بەرامبەر ناردنی پشکی بودجەی هەرێمی کوردستان. هاوکات باس لەوە دەکرێت بەو بڕە پارەیەی کە بەغدا مانگانە بۆ هەرێمی کوردستانی دەنێرێت، حکومەتی هەرێمی کوردستان ناتوانێت مووچەی فەرمانبەرانی پێ دابینبکات، بۆیە بە داهاتی ناوخۆ و داهاتی نەوت ئەو کورتهێنانە پڕدەکاتەوە، هەرێمی کوردستانیش پێویستی بە بەرزکردنەوەی بەرهەمهێنانی نەوتە نەک کەمکردنەوە. لەگەڵ ئەوەشدا زۆر سەختە بۆ هەرێمی کوردستان ئاستی بەرهەمهێنانی نەوتی خۆی کەمبکاتەوە، لەکاتێکدا ئەو رێککەوتنانەی لەگەڵ کۆمپانیاکانی نەوت کردوونی لە جۆری "گرێبەستی بەرهەمی هاوبەش"ن، واتە کۆمپانیا نەوتییەکان بەشدارن لە داهاتی بەرهەمهێنانی نەوت.  عێراق زیاتر ٩٣ % پشت بە داهاتی نەوت دەبەستێت؛ رۆژی چوارشەممەی رابردوو، عەلی عەللاوی، وەزیری دارایی عێراق لە پەرلەمانی وڵاتەکەی رایگەیاند، چاکسازی لە ئابووریی عێراق پێنج ساڵ دەخایەنێت، هاوکات قەرزەکانی حکومەت ٨٠ - ٩٠ % ی کۆی بەرهەمی ناوخۆ پێکدەهێنن و قەبارەی قەرزە دەرەکییەکان گەیشتووەتە ١٣٣ ملیار دۆلار.  لە ١ی ئایار، رێکخراوی وڵاتانی هەناردەکاری نەوت و هاوپەیمانەکانی رێککەوتن رۆژانە ٩.٧ ملیۆن بەرمیل نەوت کەمبکەنەوە کە دەکاتە ١٠ % ی کۆی بەرهەمی رۆژانەی نەوتی جیهان، لە مانگی تەممووز تاوەکو کۆتایی کانوونی یەکەمیش ئاستی کەمکردنەوەکە ٧.٧ ملیۆن بەرمیل دەبێت. رێککەوتنەکە دوای ئەوە هات، بڵاوبوونەوەی پەتای ڤایرۆسی کۆرۆنا خواستی لەسەر سێیەکی نەوتی جیهان دابەزاند.  سیاسەتڤانانی عێراق رەخنەیان لەو رێککەوتنە گرتووە کە لەنێوان وڵاتانی هەناردەکاری نەوت واژۆکراوە بەهۆی ئەوەی پشکێکی زۆر بۆ عێراق دانراوە و بەناچاری دەبێت لە بەرهەمهێنانی نەوتی خۆی کەمیبکاتەوە.  بەرپرسێکی باڵای عێراق بە ئاژانسی رۆیتەرزی راگەیاندووە، را و بۆچوونی جیاواز هەبوون لەنێوان وەزارەتی نەوت و نووسینگەی سەرۆکوەزیران لەبارەی پابەندبوونی تەواو بە رێککەوتنی ئۆپێک پڵەس کە لە مانگی نیسانی ئەمساڵ واژۆکرا؛ هەروەها لەبارەی داواکردن بۆ لێخۆشبوون لە کەمکردنەوەی بەرهەمهێنانی نەوت لە ساڵی داهاتوودا.  بە گوتەی ئەو بەرپرسە، وەزارەتی نەوتی عێراق ویستوویەتی داوای بەخشین لە ئۆپێک پڵەس بکات، بەڵام نووسینگەی سەرۆکوەزیران لەگەڵ پابەندبوونی تەواو بووە بە رێککەوتنی ئۆپێک پڵەس، ئەو قەیرانە داراییەی ئێستاش لە عێراق هەیە رەنگدانەوەی رێکنەکەوتنەکەی ئەوکاتی وەزارەتی نەوت و نووسینگەی سەرۆکوەزیرانە.  لە مانگی ئایار و حوزەیران عێراق رازیبوو ئاستی بەرهەمهێنانی نەوت بە بڕی زیاتر لە یەک ملیۆن بەرمیل کەمبکاتەوە، دواتر لە مانگی تەممووز تاوەکو کۆتایی ساڵ دایبەزێنێت بۆ ٨٤٩ هەزار بەرمیل لە رۆژێکدا. عێراق لەنێو رێککەوتنەکەدا مایەوە، بەڵام پابەندی تەواوی بە رێککەوتنەکە پێشان نەدا، بۆیە لە کۆبوونەوەیەکی وەزیرانی چاودێری ئۆپێک پڵەس، عێراق ناچارکرا لە مانگەکانی، تەممووز، ئاب و ئەیلوول قەرەبووی کەمنەکردنەوەی بەرهەمهێنانی نەوت بکاتەوە.  ئەو سەرچاوەیەی نێو ئۆپێک باسی لەوە کردووە، دژبەریەکیی بەهێز هەیە لەبارەی بەردەوامیی عێراق بۆ پابەندبوون بە کەمکردنەوەی بەرهەمهێنانی نەوت. بەگوێرەی ئەو سەرچاوەیە، گفتوگۆی نافەرمی هەبووە لەبارەی بەخشینی عێراق لە کەمکردنەوەی بەرهەمهێنانی نەوت لە ساڵی ٢٠٢١، بەڵام روون نییە ئایا عێراق ئەو هەنگاوە دەنێت یاخود نا.  لە مانگی ئاب عێراق گەورەترین پابەندبوونی بە رێککەوتنی ئۆپێک پڵەس پێشانداوە، بەڵام ئەو بڕەی مانگەکانی ئایار و حوزەیران کە دەبێت قەرەبووی بکاتەوە، دەیەوێت بۆ مانگەکانی داهاتوو هەڵیبگرێت.   عاسم جیهاد، وەزیری نەوتی عێراق رایگەیاند، بەغداد بەتەواوی پابەندە بە رێککەوتنی ئۆپێک پڵەس و ئەو دەنگۆیانەشی رەتکردەوە کە باس لەوە دەکەن عێراق دەیەوێت داوای بەخشین لە کەمکردنەوەی بەرهەمهێنانی نەوت بکات لە چارەکی یەکەمی ساڵی ٢٠٢١.   لە مانگی حوزەیران عێراق داوای لە رێکخراوی ئۆپێک کرد رەچاوەی باری ئابووریی ئەندامەکانی بکات لەو پشکە نەوتەی دەکەوێت سەر شانیان، بۆئەوەی کەمیبکەنەوە.  بانکی جیهانی پێشبینی دەکات بەهۆی دابەزینی نرخی نەوت و بڵاوبوونەوەی ڤایرۆسی کۆرۆنا، کۆی بەرهەمی ناوخۆی عێراق لەمساڵدا ٩.٧ % پاشەكشە بکات، لەکاتێکدا لە ساڵی ٢٠١٩، گەشەی ئابووریی عێراق ٤.٤ % بوو.