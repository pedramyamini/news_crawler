رۆژی سێشەممە بەهۆی گەشبینی بە تاقیکردنەوەی سێیەم ڤاکسینی دژە کۆرۆنا و دەستاودەستکردنی دەسەڵات لە ئەمریکا، نرخی نەوت بە رێژەی ٤ % بەرزبووەوە.  بازرگانانی نەوت گەشبینن کە تاقیکردنەوەی ڤاکسینی دژە کۆرۆنا و ئاساییکردنەوەی رێوشوێنەکانی هاتووچۆ لەجیهاندا، دەبێتە هۆکار بۆ بەرزبوونەوەی خواست بۆ بەکارهێنانی نەوتی خاو.  فیل فلین، شرۆڤەکاری کۆمپانیای "پرایس فیوچەر" لەو بارەیەوە رایگەیاند، ئەگەری دابەشکردنی ڤاکسینەکانی دژی ڤایرۆسی کۆرۆنا بووەتە هۆکار بۆ ئەوەی بازرگانان گەشبین بن بە بەرزبوونەوەی خواست لەسەر نەوتی خاو.  جگە لە هەستی ئەرێنی بازرگانانی نەوت بە دابەشکردنی ڤاکسین، ئەگەری درێژکردنەوەی رێککەوتنی ئۆپێک پلەس بۆ چارەکی یەکەمی ساڵی داهاتوو لەسەر کەمکردنەوەی رۆژانە ٧.٧ ملیۆن بەرمیل نەوت، وایکردووە کە نرخەکانی نەوت بگەنەوە بەرزترین ئاستی خۆیان لە دوای مانگی نیسانی ئەمساڵەوە.  لەگەڵ بەرزبوونەوەی نرخی نەوت، نرخی زێڕیش بەردەوامە لە دابەزین.  گەشبینی بە ئاساییبوونەوەی رەوشی ئابووریی جیهان و کەمبوونەوەی مەترسییەکان لەسەر تێکچوونی زیاتری باری ئابووری بە گشتی لەسەر ئاستی جیهاندا، بوونەتە هۆکار بۆ ئەوەی بازرگانان و وەبەرهێنەران مەیلیان کەمتر بێت بۆ کڕینی ئەو سامانانەی کە بە سامانی سەلامەت بۆ وەبەرهێنان دادەنرێت.  نرخی هەر ئۆنەسەیەک زێڕ لە دوای کردنەوەی بازاڕەکانی ئەمڕۆ چوارشەممە دابەزی بۆ ١٨٠٠ دۆلار و بە ئەگەری زۆرەوە دابەزینی نرخی زێڕ بەردەوام دەبێت و دەتوانێت بەربەستی ١٨٠٠ دۆلار بشکێنێت.  دەیڤید میگەر، شررۆڤەکاری بازاڕی کانزاکان سەر بە کۆمپانیای "های ریج فیچەرز" لەو بارەیەوە دەڵێت، گەشبینی بە بووژانەوەی ئابووری وایکردووە سەرمایە لە بازاڕی زێڕ دەربچێت و بگوازرێتەوە بۆ سامانەکانی دیکە و بازاڕەکانی دیکە، ئەوەش نرخی زێڕی دابەزاندووە.  میگەر هەروەها دەڵێت دوای ئەوەی ئیدارەی دۆناڵد ترەمپ رازی بووە بە دەستپێکردنی قۆناخی گواستنەوەی دەسەڵات بۆ جۆ بایدن، ئەوەش بووەتە هۆکار بۆ ئەوەی مەترسی و دڵەراوکێ سیاسییەکان کەمببنەوە و کاریگەری لەسەر نرخی زێڕ دروستکردووە.  بازاڕەکانی بۆرسەی ئەمریکا بەهۆی گەشبینی بە دابەشکردنی ئەو ڤاکسینانەی کە لە دژی ڤایرۆسی کۆرۆنا دروستکراون و بڕیارە دابەشبکرێن و هەروەها دەستپێکردنی قۆناخی گواستنەوەی دەسەڵات لەلایەن ئیدارەی ترەمپەوە بۆ جۆ بایدن، سەرۆکی هەڵبژێردراو، بە رێژەیەکی بەرچاو بەرزبوونەوە.  پێنوێنی داوجۆنز، گرنگترین پێنوێنی بازاڕی بۆرسەی نیویۆرک، رۆژی سێشەممە لە کاتی داخستنیدا توانی بۆ یەکەمجار لە مێژووی خۆیدا بگاتە ئاستی ٣٠ هەزار خاڵ.  بازرگانان و وەبەرهێنەران گەشبینن بە رادەستکردنی دەسەڵات بە ئیدارەی نوێی ئەمریکا و هەروەها دەستنیشانکردنی جانێت یەلەن، سەرۆکی پێشووی بانکی فیدراڵی ئەمریکا کە لە کابینەی جۆ بایدن، وەک وەزیری گەنجینە بەربژێرکراوە.  جگە لە پێنوێنی داوجۆنز کە بەرێژەی سەدا ١.٤ بەرزبووەتەوە، پێنوێنی (S & P ٥٠٠) بازاڕی بۆرسەی ئەمریکا بەرێژەی سەدا ١.٦ بەرزبووەتەوە.  (S & P ٥٠٠) نوێنەرایەتیی بەهای پشکەکانی ٥٠٠ کۆمپانیای ئەمریکی دەکات.  جگە لە ئەمریکا، بازرگانان لەسەر ئاستی جیهاندا دوای دۆزینەوەی ڤاکسینی دژە کۆرۆنا زیاتر لە جاران گەشبینن بە کرانەوەی خێراتری ئابووری و بازاڕی وڵاتان، ئەمەش هەستێکی ئەرێنی لە بازاڕدا دروستکردووە.  گرێک ماک براید، شرۆڤەکاری کۆمپانیای بانک رەیت رایگەیاند: "وەبەرهێنەران چاویان بڕیوەتە داهاتوو، سەرەڕای ئەوەی کە ئەمڕۆژانە مانشێتی میدیاکان هێندە باش نین سەبارەت بە تەشەنەکردنی زیاتری ڤایرۆسی کۆرۆنا. بەڵام ئەوان گەشبینن بەوەی کە دواجار ڤاکسینی دژە کۆرۆنا لە ساڵی ٢٠٢١ لەبەردەست بێت و رەوشی ئابووری ئاسایی ببێتەوە. ئەمە هۆکاری سەرەکی بەرزبوونەوەی بەهای پشکەکانە. "  جگە لە بەهای پشکەکانی بۆرسەکانی ئەمریکا، بەرەبەیانی ئەمڕۆ چوارشەممە، بازاڕەکانی بۆرسەی ئاسیاش لە کاتی کردنەوەیاندا بە رێژەی ١ % بەرزبوونەوە.