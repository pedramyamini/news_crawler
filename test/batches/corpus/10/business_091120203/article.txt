د. ئەحمەد سەفار، ئەمڕۆ دووشەممە، بە تۆڕی میدیایی رووداوی راگەیاند: "کاژێر ١٢ ـی نیوەڕۆی ئەمڕۆ لیژنەی دارایی لە پەرلەمانی عێراق بە درێژایی سێ کاژێر لەگەڵ مستەفا کازمی، سەرۆکوەزیرانی عێراق، عەلی عەللاوی، وەزیری دارایی، وەزیری پلاندانان و پارێزگاری بانکی ناوەندیی کۆبووەوە، لە کۆتاییدا رێککەوتین حکومەت خێرا و لەم هەفتەیەدا دەست بە دابەشکردنی مووچە بکات، چونکە وەزارەتی دارایی یەدەگی پارەی هەیە بۆ پێدانی مووچە".  دکتۆر ئەحمەد سەفار گوتیشی: "هەروەها رێککەوتین تاوەکو کۆتایی ئەم هەفتەیە پەرلەمان پرۆژە یاسای پڕکردنەوەی کورتهێنانی دارایی ساڵی ٢٠٢٠ بە هەندێک دەستکارییەوە پەسەند بکات، بێگومان ئەو قەرزەشی کە حکومەت داوای کردووە کەمتر دەکەینەوە، ".  بڕیاردەری لیژنەی دارایی لە پەرلەمانی عێراق ئاماژەی بەوەدا داوای لە مستەفا کازمی، سەرۆکوەزیرانی عێراق کرد لەگەڵ هەرێمی کوردستان بگاتە رێککەوتنێکی سیاسی، رێککەوتنەکەش لە رووی داراییەوە لە بودجەی فیدراڵیی ساڵی ٢٠٢١ دا رەنگبداتەوە، بۆ ئەوەی چیدی کێشەی مووچەی هەرێمی کوردستان نەمێنێ.  چوارشەممەی رابردوو ٤ ـی تشرینی دووەمی ٢٠٢٠ عەلی عەللاوی لە هەڤپەیڤینێکدا لەگەڵ کەناڵی عێراقییە رایگەیاند: "وا سێ هەفتەیە پێدانی مووچە دواکەوتووە، بەڵام هۆکارەکەی دیارە، کە بریتییە لە کورتهێنانی زەبەلاحی بودجە، کە مانگانە دەگاتە ٤ تریلیۆن دینار، بۆیە ئەگەر دووشەممە یان سێشەممەی داهاتوو پەرلەمان رەزامەندیی بدات لەسەر قەرزوەرگرتن، ئەوا لە دوو رۆژدا دەست بە پێدانی مووچە دەکەین، بەڵام ئەگەر قەرزوەرگرتن لەو ماوەیە پەسەندنەکرێ ئەوا ئێستا پارەی پێویستمان لەبەردەست نییە بۆ پێدانی مووچە".  عەللاوی گوتیشی: "بۆشاییەک هەیە لە نێوان داهاتەکانی نەوت و خەرجییەکانی مووچە، ئەو بۆشاییە ئێستا لە دواکەوتنی پێدانی مووچە بۆ سێ تاوەکو چوار هەفتە خۆی دەبینێتەوە، بۆیە ئەگەر پەرلەمان رێگە بە قەرزوەرگرتن نەدات، ئەوا لە ماوەی دە رۆژی دیکە بە داهاتی نەوت دەست بە دابەشکردنی مووچە دەکەین".