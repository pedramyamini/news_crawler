مەریوان مەلا حەسەن، گوتەبێژی وەزارەتی ئاوەدانکردنەوە و نیشتەجێکردنی حکومەتی هەرێمی کوردستان بە تۆڕی میدیایی رووداوی راگەیاند، لەسەر داوای وەزیری ئاوەدانکردنەوە و نیشتەجێکردن و بە نووسراوی ژمارە (٤٩) کە لە رۆژی ٩ - ٩ - ٢٠٢٠ کە ئاراستەی ئەنجوومەنی وەزیران کرابوو، سەرۆکوەزیرانی هەرێمی کوردستان رەزامەندیی لەسەر تەرخانکردنی پارە بۆ ژمارەیەک پڕۆژەی ستراتیژی لە بواری رێگەوبان لە سلێمانی،  هەڵەبجە و ئیدارەی گەرمیان دەربڕی.  مەریوان مەلا حەسەن گوتی: "سەرۆکایەتیی دیوانی ئەنجوومەنی وەزیران لە رۆژی ٨ - ١٢ - ٢٠٢٠ نووسراوی ئاراستەی وەزارەتی دارایی و ئابووری کردووە و تێیدا رەزامەندیی دەربڕیوە لەسەر تەرخانکردنی ٣٥ ملیار دینار بۆ تەواوکردنی ژمارەیەک پڕۆژەی ستراتیژی لە سنووری سلێمانی، هەڵەبجە و ئیدارەی گەرمیان".  تەرخانکردنی ئەو پارەیە بۆ حەوت پڕۆژەی ستراتیژییە کە پێکهاتوون لە دروستکردنی رێگەی دووسایدی  دووکان - چوارقوڕنە و پردەکان، نۆژەنکردنەوەی رێگە کۆنەکان کە تێچووەکەی پێنج ملیار دینارە. تەرخانکردنی چوار ملیار دینار بۆ دروستکردنی سایدی دووەمی رێگەی وارماوا - دەربەندیخان و نۆژەنکردنەوەی سایدە کۆنەکە. تەرخانکردنی دوو ملیار دینار بۆ دروستکردنی پردی شانەدەری رێگەی سەیدسادق.   تەرخانکردنی سێ ملیار دینار بۆ دروستکردنی رێگەی خێرای باشماخ - پێنجوێن لەگەڵ دوو یەکتربڕ (قۆناخی دووەم). هەروەها تەرخانکردنی چوار ملیار دینار بۆ دروستکردنی رێگەی سایدی دووەمی (دووکان - چوارقوڕنە) و پردەکان و نۆژەنکردنەوەی رێگە کۆنەکە بە درێژیی  ١٩ کیلۆمەتر (قۆناخی دووەم). تەرخانکردنی حەوت ملیار دینار بۆ دروستکردنی رێڕەوی دووەمی رێگەی هەڵەبجە - سەیدسادق بە درێژایی ٢٨.٨ کیلۆمەتر لەگەڵ تەرخانکردنی ١٠ ملیار دینار بۆ دروستکردنی سایدی دووەمی رێگەی کەلار - کفری.