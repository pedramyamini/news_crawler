یوسف عەبدوڵڵا ئەلسوباح، بەڕێوەبەری گشتیی دەزگای بەندەرەکانی کوێت، لە کۆڕبەندێکی تایبەت بە تاوتوێکردنی سوودەکانی پرۆژەکە، رایگەیاند: "کوێت پرۆژەی دروستکردنی بەندەری گەورەی موبارەکی لە دوورگەی بوبیان لە ئاوی کەنداو هەڵپەسارد بۆ توێژینەوەی زیاتر لەسەر سوودەکانی پرۆژەکە، کە تێچووی ٦ ملیار و ٥٠٠ ملیۆن دۆلارە".  یوسف عەبدوڵڵا ئەلسوباح راشیگەیاند: "دەکرێ سوود لە زەوی پرۆژەکە وەربگیرێ بۆ پرۆژەکانی بەرهەمهێنانی کارەبا و ئاوی شیرین، چونکە بەهۆی قووڵی ئاوی نزیکی شوێنی بەندەرەکەم کە ١.٥ مەترە، بۆیە پێویستە بۆ دروستکردنی بەندەرەکە، شوێنەکە زیاتر قووڵ بکرێ، ئەوەش تێچووی پرۆژەکە زۆر زیاتر دەکات، بەو هۆیەوە دیارە جێبەجێکردنی پرۆژەکە بێسوود دەبێ".  بەڕێوەبەری گشتیی دەزگای بەندەرەکانی کوێت ئاماژەی بەوەدا پرۆژەی دروستکردنی بەندەری گەورەی موبارەک کێشەی جیۆسیاسی لەگەڵ دراوسێکان بۆ دروستکردن.  پرۆژەی بەندەری گەورەی موبارەک، یەکێکە لە پێکهاتە سەرەکییەکانی پلانی شاری حەریر لە باکووری کوێت، کە گوژمەی نزیکەی ٨٦ ملیار دۆلارە و بەشێکە لە دیدی کوێت ٢٠٣٥، پرۆژەکە لەوەتەی خراوەتەڕوو جێی ناکۆکییە لە نێوان کوێت و عێراق، لە کاتێکدا عێراق چەند ساڵێکە خەریکی دروستکردنی بەندەری گەورەی فاو لە بەسرە.