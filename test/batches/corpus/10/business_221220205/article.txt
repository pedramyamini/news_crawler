بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی ئەمساڵ، ٤٩ هەزار و ٥٨٥ هەزار بیر ئاو بۆ مەبەستی ئاوی خواردنەوە، كشتوكاڵ و پیشەسازی لە هەرێمی كورستان هەڵكەندراون.  لەم ژمارەیە ٢٣ هەزار و ٦٢٥ بیر بە مۆڵەت لێدراون: (١٢ هەزار و ٢٤٠ بیر بۆ ئاوی خواردنەوە، ١٠ هەزار و ٤٥٠ بیر بۆ كشتوكاڵ، ٩٢٩ بیر بۆ مەبەستی پیشەسازی). لە بەرامبەریشدا ٢٥ هەزار و ٩٦٠ بیر بە زێدەڕۆیی هەڵكەندراون، كە زۆرترینیان لە سنووری پارێزگای سلێمانیدان.  بۆ پاراستنی ئاوی ژێر زەوی و دانانی سنوورێك بۆ هەڵكەندنی بیری زێدەڕۆ، ئەنجوومەنی وەزیرانی هەرێمی کوردستان بە فەرمانی وزاری ژمارە ٥٧٧٥ لە رێكکەوتی ٤ - ١١ - ٢٠١٨ هەڵكەندنی بیری بۆ هەموو مەبەستەكان راگرت. دەسەڵاتی پێدانی مۆڵەتی بیر لێدانیشی گواستەوە بۆ ئەنجوومەنی وەزیران. لێژنەیەكی هاوبەشیشی بە سەرۆكایەتیی نوێنەری ئەنجوومەنی وەزیران و لایەنە پەیوەندیدارەكان راسپارد بۆ بەدواداچوونی ئەو بیرانەی بە زێدەڕۆیی لێدراون.  بەڵام بەپێی داتایەك كە لە رێگەی بەڕێوەبەرایەتیی ئاوی ژێر زەوی پارێزگاكان دەست رووداو كەوتووە، لە ماوەی راگرتنی هەڵکەندنی بیر، زیاتر لە ٣,٠٠٠ بیر بە زێدەڕۆیی هەڵكەندراون.  دوای نزیكەی ٢٣ مانگ بەسەر ئەم بڕیارە دیوانی سەرۆكایەتیی ئەنجوومەنی وەزیران بە نووسراوی ژمارە ٥٣٣٦ لە ٢٤/٩/٢٠٢٠ بە هەندێک مەرج و رێنمایی تازە، جارێكی دیكە مۆڵەتی هەڵكەندنی بیری بۆ بەرژەوەندیی گشتی دا.  گەلاوێژ محێدین، سەرۆكی لێژنەی رێگەپێدانی بیر لە ئەنجوومەنی وەزیران، بە تۆڕی میدیایی رووداوی گوت: "بەهۆی بیرە زێدەڕۆكان و ئەو هەموو بیرەی لە چەند ساڵی رابردوودا مۆڵەتیان پێدراوە، ساڵانە ئەو ئاوەی لەژێر زەوی دەردەهێندرێت ١٠٠ هێندە زیاترە لەو ئاوەی لە رێگەی بارانەوە دەچێتەوە ژێر زەوی، ئەمەش وایكردووە ئاوی سەرجەم حەوزەکان بەڕێژەیەکی بەرچاو دابەزێت".  بەپێی رێنمایی ژمارە ١ی ساڵی ٢٠١٥ تایبەت بە هەڵكەندنی بیری ئاو، وەزارەتی كشتوكاڵ، لە ناوچە شاخاوییەكانی پارێزگاكانی هەولێر، دهۆك و ئیدارەی گەرمیان مۆڵەتی هەڵكەندنی بیر بەپێی مەرج و رێنماییەكان بەو جووتیارانە دەدات كە رووبەری زەوییەكەیان لە ١٠ دۆنم كەمتر نەبێت، لە پارێزگای سلێمانی لە ٥ دۆنم كەمتر نەبێت، هەروەها رووبەری ٢٠ دۆنم لە ناوچە دەشتاییەكانی هەر سێ پارێزگاكە و ئیدارەی گەرمیان دیاریكراوە.  بۆ پاراستنی ئاوی ژێر زەویش دووری نێوان بیرەكان لە ناوچە شاخاوییەكان پێویستە لە ٢٥٠ كەمتر نەبێت و لە دەشتاییەكانیش بەپێی پێكهاتەی دنکۆڵەیی چینەكانی زەویی پارێزگاكان ٤٠٠ تاوەكو ٦٠٠ مەتر کەمتر نەبێت.  گەلاوێژ محێدین، دەڵێت: "رێنمایی هەڵكەندنی بیر بۆ بەرژەوەندیی تایبەت پێویستی بە پێداچوونەوەیە، چونكە بەبێ لەبەرچاوگرتنی پاراستنی ئاوی ژێر زەوی لە ساڵی ٢٠١٥ دەستكاری كراوە".   پێشتر لە دەشتەكان لەسەر رووبەری ٦٠ دۆنم مۆڵەت بە هەڵكەندنی بیر دەدرا، بەڵام ئەو رووبەرە بۆ ٢٠ دۆنم كەمكراوەتەوە، دووریی نێوان بیرەكانیش دەستكاری كراوە، ئەمەش هەلی بۆ هەندێک جووتیار رەخساندووە لەسەر حیسابی زەوی جووتیارانی دەوروبەری بیر لێبدات و بۆ بەرژەوەندیی تایبەتی خۆی بەكاربهێنێت".   گەلاوێژ محێدین، گوتی: "لێدانی ئەو بیرانە وایكردووە كڕین و فرۆشتن بە زەوییە كشتوكاڵییەكان زیاتر بێت، چونكە پارەی زیاتر دەكات لە زەوییەكانی دەوروبەری".  ئێستا لێژنەكەی ئەنجوومەنی وەزیران تەنیا مۆڵەت بەهەڵكەندنی ئەو بیرانە دەدات كە بۆ سوودی گشتین، وەك بیری ئاوی خواردنەوە و بیری ئاودانی باخچە و نەمامگەكان و پرۆژە پیشەسازییەكان.  گەلاوێژ محێدین، دەڵێت: "دوای پێداچوونەوە بە رێنماییەكان، بە هەندێک مەرج و رێنمایی تازە مۆڵەت بە هەڵكەندنی بیر بۆ سوودی تایبەتیش دەدەین".  بەپێی داتای بەڕێوەبەرایەتیی گشتیی سەرچاوەكانی ئاو، لە ساڵی ٢٠١٥ دا ١٦٠ بیر و لە ساڵی ٢٠١٦ دا ٩٠٠ بیر بەزێدەڕۆ لەهەرێمی كوردستان لێدراون، كۆی گشتی ئەو بیرانەی بەزێدەڕۆی لێدراون لە كۆتایی ٢٠١٦ گەیشتووەتە ٢٢ هەزار و ٥٦٠ بیری زێدەڕۆ، بەڵام لەنێوان ساڵانی ٢٠١٧ تاوەكو ٢٠٢٠ سێ هەزار و ٤٠٠ بیری دیكە بەزێدەڕۆیی لێدراون ژمارەی بیر زێدەڕۆكان گەیشتووەتە ٢٥ هەزار و ٩٦٠ بیر.  گەلاوێژ محێدین گوتی: "تاوەکو ساڵی ٢٠١٦ ئاماری بیرە زێدەڕۆكانمان لایە، هەندێ راپۆرتمان بۆ هاتووە كە گوایە دوای راگرتنی مۆڵەتی هەڵكەندنی بیری تایبەت، هەڵكەندنی بیر زێدەڕۆ زیادیكردووە، بەڵام ئێمە ئەو داتایانە بە فەرمی نازانین تاوەكو خۆمان لەرێگەی نوێنەری وەزارەتی ناوخۆ لە لێژنەكەمان بەدواداچوونی بۆ نەكەین".  گەلاوێژ محێدین، ئاشكرایكرد كە لە رێنمایی نوێدا سزای تووند و پێبژاردنی زۆریان بۆ ئەو كەسانە داناوە، كە بە زێدەڕۆیی بیریان هەڵكەندووە.  پارێزگای هەولێر خاوەنی گەورەترین حەوزی ئاوی ژێر زەوییە لەسەر ئاستی هەرێمی كوردستان كە رووبەرەكەی ٣ هەزار و ٢٠٠ كیلۆمەتر دووجایە و دەكەوێتە نێوان هەردوو زێ گەورە و بچووك. حەوزەکە بەپێی هەڵكەوتە جوگرافییەكەی بەسەر سێ حەوزی دیکە دابەشكراوە.  بۆ چاوێری پێوانەی ئاستی ئاوی حەوزەكان، بەڕێوەبەرایەتی ئاوی ژێر زەوی هەولێر، لە رێگەی ٨٠ بیری قووڵ لە ناوچە جیاوازەكانی پارێزگای هەولێر چاودێریان دەكات.  بەپێی داتاكانی ئەو بەڕێوەبەرایەتییە لە ساڵی ٢٠٠٠ تاوەكو ئێستا ئاستی ئاوی ژێر زەوی لە سەرجەم حەوزەكان لەدابەزیندایە، بەجۆرێك ئێستا لە حەوزی باكوور ٣٣ مەتر و لە حەوزی ناوەڕاست ٤٦ مەتر و لە حەوزی باشوور ٥٢ مەتر ئاوی ژێر زەوی دابەزیوە.  دابەزینی ئاستی ئاوی ژێر زەویی هەولێر بەشێكی بۆ دیاردەی قەتیسبوونی گەرمای گۆی زەوی دەگەڕێتەوە، كە بەهۆیەوە رێژەی بارانبارین كەمیكردووە. بەپێی داتاكان لە ٢٠ ساڵی رابردوودا تەنیا لە زستانی ساڵی ٢٠١٨ - ٢٠١٩ لە سەنتەری هەولێر ٧٧٣ مللیمەتر باران باریوە، لە سەرجەم ساڵەكانی دیكە كەمتر لەبڕی پێویست باران باریوە.    نەزیر ئەسعەد، بەڕێوەبەری ئاوی ژێر زەویی هەولێر، دەڵێت: "بەپێی بەدواداچوون بۆمان دەركەوتووە ئەگەر ساڵانە كەمتر لە ٦٠٠ مللیمەتر باران لەهەولێر ببارێت، ئاوی ژێر زەوی دادەبەزێت".  بەهۆی دابەزینی ئاستی ئاوی حەوزەكان، ژمارەیەكی زۆر بیر لە سەنتەری شاری هەولێر و باكووری رۆژئاوای شاری هەولێر وشكبوون.  نەزیر ئەسعەد، دەڵێت: "تەنیا ساڵی رابردوو زیاتر لە ١٠٠ بیر لەناو شاری هەولێر و دەوروبەری وشك بوونە، لە هەندێک شوێنیش ئاو زۆر دابەزیووە، لە قوڵایی ٤٥٠ مەتر ئاوی لێ نییە وەك كەرتی ٨ حەسارۆك".    بە گوتەی نەزیر ئەسعەد، هەڵكەندنی زیاتر لە ٤٥٠٠ بیر بە زێدەڕۆ كاریگەریی زۆری لەسەر دابەزینی ئاستی ئاوی ژێر زەوی و كەمبوونی رادەی شێ لە چینی سەرەوەی زەوی دروستكردووە، كە لە هەندێ ناوچە بەهۆیەوە دیاردەی بە بیابانبوون دروستبووە.  بەپێی داتاكان لە سنووری پارێزگای هەولێر ١٣ هەزار و ٣٢٩ بیر هەڵكەندراون، کە ٤,٥٠٠ بیریان بەزێدەڕۆ لێدراون. لە ساڵی ٢٠١٧ و ٢٠١٨ لە هەولێر ٦٦٣ بیر بە فەرمی لێدراون، بەڵام لەساڵی ٢٠١٩ و ٢٠٢٠ بەهۆی راگرتنی مۆڵەتی بیرلێدان تەنیا ١٢٩ بیر لێدراون.  نەزیر ئەسعەد، دەڵێت: "راگرتنی مۆڵەتی هەڵكەندنی بیری فەرمی، ئەنجامی پێچەوانەی لێكەوتووتەوە، بەهۆیەوە هەڵكەندنی بیری زێدەڕۆ زیادیكردووە".   بەپێی داتاكان لە چوار ساڵی رابردوودا لە هەولێر ٧٠٠ بیر بەزێدەڕۆیی هەڵكەندراون. نەزیر ئەسعەد،  گوتی: "زۆربەیان لە دوو ساڵی رابردوودا هەڵكەندراون، لە ماوەی دوو ساڵی رابردووش بەهاوكاری پۆلیس و لێژنەی زێرەڤانی دەستمان بەسەر ٢٠٠ ئامێری بیر لێدان گرتووە کە ئێستا لە كۆگاكانمانن".  بەپێی ئامارەكان لەسەر ئاستی هەرێمی كوردستان، زۆرترین بیر لە پارێزگای سلێمانی لێدراون، کە ٢٩ هەزار و ٧٢٥ بیرە (٩,٦١٥ بیر بە مۆڵەت لێدراون و ٢٠,١١٠ بیریش بەبێ مۆڵەت لێدراون).   عەباس عەلی، بەڕێوەبەری ئاوی ژێر زەویی سلێمانی، دەڵێت: "وەك شارەزایەك لە بوارەكە هەر لەسەرەتاوە لەگەڵ بڕیاری سنوورداركردن و راگرتنی مۆڵەت نەبووم، چونكە كاتێك رێگری لە هەڵكەندنی بیری فەرمی بكرێت، خەڵك روو لە هەڵكەندنی بیری زێدەڕۆ دەكەن، بۆیە ئەو سیاسەتەی حكومەت بەكاریهێنا هەڵەبوو، بۆ نموونە لە سلێمانی بەهۆی ئەو بڕیارەوە لێدانی بیری زێدەڕۆ بەڕێژەی ٢٥٠ % زیادیكردووە".  بۆ سنوورداركرنی بیر هەڵكەندنی زێدەڕۆ عەباس و تیمەكەی دەستیان بەسەر ١٢١ ئامێری  بیرلێدان گرتووە، هەروەها پۆلیسی ناوخۆ ٢٧ ئامێر و پۆلیسی دارستانیش ٧٢ ئامێری دیكەیان گرتووە.  عەباس عەلی، دەڵێت: "بەپێی زانیارییەكانمان هێشتا ٤٠٠ تاوەكو ٥٠٠ ئامێری دیكە لە سنووری پارێزگای سلێمانی كار دەکەن و دەستیان بەسەردا نەگیراوە".  عەباس عەلی هۆکاری زیادبوونی بیری زێدەڕۆ رووندەکاتەوە و دەڵێت: "ئێستا رۆتینێكی زۆر لە بیر لێدان هەیە، خەڵك بۆ وەرگرتنی مۆڵەت مامەڵەیەكی زۆر دەكات و دوای چاوەڕوانییەکی زۆر مۆڵەتی پێنادرێت، بۆیە خەڵک پەنا بۆ زێدەڕۆیی دەبات".