محەممەد جووتیارێکی گوندی کفرەدۆڵی سنووری ئیدارەی راپەڕینە،  ساڵی رابردوو کیلۆیەک گوڵەبەڕۆژەی بە ٣ هەزار تاوەکو ٣ هەزار و ٥٠٠ دینار فرۆشتووە، بەڵام ئەمساڵ لەو باوەڕەدا نییە، بەرهەمەکەی ئەو پارەیە بکات، چونکە بە گوتەی خۆی ئەمساڵ گوڵەبەڕۆژەیەکی زۆر چێندراوە.  ئەو گوڵەبەڕۆژەیەی لە بازاڕەکاندا هەیە، بە گوتەی بازرگانان، نزیکەی ٩٣ % ی هاوردەیە. بازرگانان دەڵێن ساڵانە ٤٥ هەزار تۆن گوڵەبەڕۆژە بە بەهای ٥٠ ملیۆن دۆلار هاوردە دەکەن. هەر کیلۆیەک گوڵەبەڕۆژە بە ١٠٠٠ - ١٢٠٠ دینار دەکڕن.   پێشتر لە گوندەکەی محەممەد بایز کە زیاتر لە ١٠٠ ماڵە، زۆربەیان گوڵەبەڕۆژەیان دەچاند، بەڵام محەممەد دەڵێت ئێستا ١٠ بۆ ١٥ ماڵێک دەیچێنن، چونکە گوڵەبەڕۆژە خەرجی زۆرە. بە گوتەی ئەو جووتیارە ئەگەر کیلۆیەک گوڵەبەڕۆژە بە کەمتر ٢٥٠٠ دینار بفرۆشن، تەنیا ماندووبوونیان بۆ دەمێنێتەوە.  وەزارەتی كشتوكاڵ پێویستی ساڵانەی تاكی هەرێمی كوردستان بە ٦.٧ كلیۆ گوڵەبەڕۆژە دیاریكردووە، بەو پێوەرە بێت ساڵی رابردوو لە هەرێمی كوردستان ٤٠ هەزار و ٤٢٦ تۆن گوڵەبەڕۆژە خوراوە، لەم بەرهەمەش نزیكەی تەنیا سێ ٣ هەزار تۆنی بەرهەمی خۆماڵی بووە.  گوڵەبەڕۆژە بە یەكێک لە بەرهەمە ستراتیژییە كشتوكاڵییەكان دادەندرێت، نزیكەی ٧٠ وڵات بۆ هەردوو مەبەستی پیشەسازیی زەیتی خواردن و خواردن بۆ ئاژەڵ و مرۆڤ گرنگی بە چاندنی دەدەن.  هەر یەک لە ئۆكراینا، رووسیا، ئەرجەنتین، رۆمانیا، چین، توركیا، بوڵگاریا، هەنگاریا، فەرەنسا، ئەمەریكا، پێشەنگن لە چاندنی گوڵەبەڕۆژە. ساڵی رابردوو تەنیا لە ئۆكراینا، رووسیا، ئەرجەنتین، رۆمانیا و چین ١٨.٩ هێكتار گوڵەبەڕۆژە چێنراوە، ئوكراینا گەورەترین وڵاتی هەناردەكاری زەیتی گوڵەبەڕۆژەیە.   لە هەرێمی كوردستانیش چاندنی ئەم بەرهەمە مێژوویەكی درێژی هەیە، پێشتر بەشێوەی فراوان لە دەشتی بیتوێن و شارەزوو چەندین ناوچەی دیكە چێنراوە، بەتایبەتی دوای راپەرین و وەستانی كارگەكانی تووتن، تاكە بەروبوومی بەراو لە دەشتی بیتوێن گوڵەبەڕۆژە بوو.  بەپێی رووپێوییەك لە ساڵی ١٩٩٩ زیاتر لە ٢٠ هەزار دۆنم زەوی لەلایەن جووتیاران كراوە بە گوڵەبەڕۆژە، بەڵام بەهۆی نەبوونی پاڵپشتی و گرفتی ساخكردنەوەی بەرهەم، لێشاوی هاوردە، چاندنی ئەو بەرهەمە رووی لە كەمی كردووە، لە ساڵی ٢٠١٤ رووبەری چاندن بۆ ٥ هەزار دۆنم دابەزیوە، ساڵی رابردووش تەنیا نزیكەی ٢ هەزار دۆنم گوڵەبەڕۆژە چێنراوە، واتە لە ٢١ ساڵی رابردوودا چاندنی گوڵەبەڕۆژە تەنیا لە دەشتی بیتوێن بە رێژەی ٩٠ % كەمیكردووە.  خدر عەبدوڵڵا خدر، بەڕێوەبەری كشتوكاڵی رانیە، گوت: "ئێستا لە سنووری بەڕێوەبەراتییەكەمان ساڵانە ١٧٠٠ تاوەكو ٢٠٠٠ دۆنم گوڵەبەڕۆژە دەچێندرێت، بەڵام ئەگەر حکومەت پاڵپشتی جووتیاران بكات و لەكاتی پێگەیشتن رەسمی گومرگی بخاتە سەر بەرهەمی هاوردە، دڵنیاین جارێكی دیكە جووتیارانی ئەم دەڤەرە روو لە چاندنی گوڵەبەڕۆژە دەكەنەوە".  عەبدوڵڵا پێیوایە دەشتی بیتوێن بەسە بۆ ئەوەی پێویستیی هەرێمی کوردستان لە گوڵەبەڕۆژە پڕبکاتەوە، جگە لەوەش دەڵێت کواڵێتیی گوڵەبەڕۆژەی بیتوێن زۆر لە هاوردە باشترە، چونكە بەشێوەی بەراو دەچێندرێت.  لە ساڵانی رابردوو بۆ بەبازاڕكردنی بەرهەمی جووتیاران وەزارەتی كشتوكاڵ لە وەرزی پێگەیشتندا بڕی ٥٠٠ هەزار دیناری وەك رەسمی گومرگی دەخستە سەر گوڵەبەڕۆژەی هاوردە، ماوەیەكیش كارگەكانی ناچارکرد ١٠ % بەرهەمی ناوخۆ بكڕنەوە.  بەڵام  بەبڕوای ئەو بەڕێوەبەرە، هیچ یەكێک لەم بڕیارانە وەك پێویست سوودی نەبووە بۆ ساغكردنەوەی بەرهەمی جووتیاران، خدر عەبدوڵڵا، دەڵێت: "گوڵەبەڕۆژە بەرهەمێكی وشكە، دەتواندرێت بۆ زیاتر لە ساڵێك هەڵبگیرێت، بۆیە خاوەن كارگەكان بەر لە وەرزی پێگەیشتن و دانانی رەسمی گومرگی، گوڵەبەڕۆژەیەکی زۆریان هاوردە دەکرد و بەرهەمی جووتیارانیان نەدەكڕییەوە".  توێژینەوە كشتوكاڵییەكان دەریانخستووە خاك و ئاو و كەشوهەوای هەرێمی كوردستان زۆر گونجاوە بۆ چاندنی گوڵەبەرۆژە و دەتواندرێت لە هەردوو وەرزی بەهار و پایز بچێندرێت، بەڵام جووتیاران زیاتر لە وەرزی بەهاردا دەیچێنن.  هەرچەندە لە زۆربەی ناوچەكانی كوردستان ئەو بەرهەمە دەچێندرێت، بەڵام بە شێوەی فراوان و تایبەت زیاتر لە دەشتی شارەزوور، بەكرەجۆ، سەنگەسەر، دەشتی بیتوێن و ژاراوە دەچێندرێت بەتایبەت لەدەشتی بیتوێن  لە سنووری ٢٦ گوند گوڵەبەڕۆژە دەچێندرێت.  لەهەرێمی كوردستان نزیكەی ٢٠ كارگەی برژاندنی گوڵەبەڕۆژە هەن، ١٢ كارگەیان لە سنووری پارێزگای هەولێرن، کە هەموویان پشت بە بەرهەمی هاوردە دەبەستن.  كارگەی چەرەزاتی زێر یەكێكە لە كارگەكانی هەولێر و ساڵانە نزیكەی ٣٠٠٠ تۆن فرۆشی هەیە، بۆ بەرهەمەكەی پشت بە گوڵەبەڕۆژەی چینی دەبەستیت.  سابیر ئەحمەد ئیبراهیم، بەڕێوەبەری كارگەی چەرەزاتی زێر، دەڵێت "كارگەكەمان رۆژانە توانای برژاندنی ١٩ تۆن گوڵەبەڕۆژەی هەیە، بەپێی خواستی بازاڕ مانگانە ٢٠٠ تۆن گوڵەبەڕۆژە لە هەولێر دەفرۆشین و نزیكەی ١٢٠ تاوەكو ١٥٠ تۆنیش هەناردەی عێراق دەكەین، بەڵام ساڵی رابردوو فرۆش باشتر بوو، مانگانە زیاتر لە ٦٠٠ تۆنمان دەفرۆشت".  کارگەی زێڕ ئەمساڵ ئەمساڵ تائێستا ٢,٩٧٠ تۆن گوڵەبەڕۆژەی لە چین هاوردە کردووە. سابیر دەڵێت پێشتر گوڵەبەڕۆژەی خۆماڵیان دەكڕییەوە، بەڵام ئێستا ١٠٠ % پشت هاوردە دەبەستن.  سابیرئەحمەد، گوتی: "بە بڕیاری وەزارەتی كشتوكاڵ ماوەی دوو ساڵ بە ناچاری ١٠ % ی بڕی هاوردە، بەرهەمی ناوخۆمان دەكڕییەوە، هەر تۆنێکمان بە یەک ملیۆن و ٧٠٠ هەزار دینار دەکڕییەوە، لە کاتێکدا گوڵەبەڕۆژەی هاوردە تۆنی بە ملیۆنێك و ٢٠٠ دینارە".  بە گوتەی سابیر بەرهەمی خۆماڵی زۆر کەمە، بۆیە هەندێک لە جووتیاران فێڵیان کردووە، گوڵەبەڕۆژەی هاوردەیان لە بازاڕ کڕیوەتەوە و بە گوڵەبەڕۆژەی خۆماڵی بە کارگەکانیان فرۆشتووەتەوە.  بەپێی ئاماری وەزارەتی كشتوكاڵ و سەرچاوەكانی ئاو، لە ماوەی ٨ مانگی رابردوودا سەڕەرای دوو مانگ كەرەنتین و نەبوونی دەوامی فەرمانگە حكومییەكان، گرفتی هاوردەی بەرهەم بەهۆی رێوشوێنەكانی پشكنینی ڤایرۆسی كۆرۆنا لەلایەن ١٠ كۆمپانیاوە ١٧ هەزار و ٦٨٤ تۆن گوڵەبەڕۆژە هاوردەكراوە.  حوسێن حەمەكەریم، گوتەبێژی وەزارەتی كشتوكاڵ و سەرچاوەكانی ئاو، دەڵێت: "ئێستا هەوڵی كۆكردنەوەی داتا و زانیارین لەسەر بڕی راستەقینەی بەرهەم و پێویستی هەرێم و بڕی هاوردە، بۆ ئەوەی پلانێك دابڕێژین و میكانزمێك بدۆزینەوە بۆ گەشەپێدانی بەرهەمە ستراتیژییەكانی وەك نیسك و نۆك و گوڵەبەڕۆژە و هەندێ بەرهەمی دیكە تاوەکو ئاستی خۆبژێوی".  بەرهەمی ناوخۆ هێندە کەمە، بازرگانان دەڵێن ئەگەر رەسمی گومرگی بخرێتە سەر گوڵەبەڕۆژەی هاوردە، ئەوە زیانێکی گەورە بەر ئابووریی کوردستان دەکەوێت و بازاڕەکانی کوردستان پڕ دەبن لە گوڵەبەڕۆژەی کارگەکانی عێراق.  جەمیل حوسێن ئەحمەد، بەڕێوەبەری كۆمپانیای جەمیل بۆ بازرگانیی گشتی و هاوردەكردنی بەرهەمە خۆراكییەكان لە شاری سلێمانی، دەڵێت: "ساڵانە ٤٠ تاوەكو ٤٥ هەزار تۆن گوڵەبەڕۆژە هاوردە دەكرێت، بەڵام ئەمساڵ بەهۆی ڤایرۆسی كۆرۆناوە كەمتر لە نیوەی ئەم بڕە هاتووە بۆ نموونە پێشتر ساڵانە لەسەر خواست نزیکەی ٥ هەزار تۆن گوڵەبەڕۆژەم  هاوردە کردووە، بەڵام ئەمساڵ تائێستا كەمتر لە نیوەی ئەم بڕەم هێناوە".   بە گوتەی ئەو بازرگانە لە هەرێمی کوردستان زیاتر خواست لەسەر گوڵەبەڕۆژەی چینییە، بۆیە ٨٠ % ی ئەو گوڵەبەڕۆژەی لە بازاڕەکانە، چینییە.  جەمیل حوسێن پێیوایە خاک و ئاو و هەوای کوردستان زۆر گونجاوە بۆ چاندنی گوڵەبەڕۆژە بە تایبەتی دەشتی بیتوێن، گوڵەبەڕۆژەی خۆماڵیش کواڵێتیی لە گوڵەبەڕۆژەی هاوردە باشترە، بۆیە دەڵێت ئەگەر حکومەت یارمەتی جووتیاران بدات، ئەوان دەتوانن بەشی ناوخۆ گوڵەبەڕۆژە بەرهەم بهێنن و چیدی بە ملیۆنان دۆلار بۆ هاوردەکردنی گوڵەبەڕۆژە نەچێتە دەرەوە.