شێوازی کاری کرێکاران لە وڵاتانی جیهان بەشێوەیەکی خێرا گۆڕانکاری بەسەردا هاتووە، کۆڕبەندی ئابووریی جیهانی لە نوێترین راپۆرتیدا کە ئەمڕۆ چوارشەممە بە ناونیشانی " داهاتووی کار" بڵاوی کردووەتەوە، پێشبینی دەکات کار لە داهاتوو لە نێوان مرۆڤ و ئامێرەکان دابەشبن، بەشێوەیەک ئامێرەکان دەست بە سەر ٨٥ ملیۆن کاردا دەگرن لە جیهاندا لە ١٥ کەرتی جیاوازدا، بەڵام لە هەمان کاتدا ٩٧ ملیۆن کار و رۆڵی دیکەی نوێ لە بواری دیکەی وەکو زیرەکی دەستکرد بۆ مرۆڤ بەردەست دەبن.  سەعدیە زاهدی، بەڕێوەبەر لە کۆڕبەندی ئابووریی جیهانی دەڵێت: "ئەوەی ئێمە هەوڵی بۆ دەدەین، سەیرکردنی ئەرکەکانی ئەمڕۆیە، پاشان لەوە تێبگەین بۆ کارکردنی سبەینێمان مانای چییە، کاتێک سەیری ئەرکەکان دەکەی، تەنیا لە ٥ ساڵی داهاتوودا، ئەو کارانە بە یەکسانی لەلایەن ئامێرەکانەوە دەکرێن، ئەگەر بتەوێت، بۆیە رۆبۆت و ئەلگۆریتمەکان وەکو خەڵک دەبن، هەرچەندە ئەوەش مانای ئەوە نییە کاری نوێ سەرهەڵنادەن، بەدڵنیاییەوە سەرهەڵدەدەن لە هەموو بوارێکدا کە داتای پێویست بێت، کاری نوێ دێتە پێشەوە کە تەنیا مرۆڤ دەتوانێت بیکات، بەهرەی نوێ دەبێت کە خەڵک پێویستی پێیەتی، بۆیە کاری زۆر ماوە بکرێت، بەڵام بە گشتی تێڕوانین بۆ داهاتووی خەڵک هێشتا زۆر ئەرێنییە. "  پێش دوو ساڵ کۆڕبەندەکە پێشبینی کردبوو لە سەرانسەری جیهاندا ١٣٣ ملیۆن هەلی کار بڕەخسێن، بەڵام ٧٥ ملیۆن کەس کارەکانیان لە دەست بدەن.  رێکخەر و شارەزایانی کۆڕبەندەکە دەڵێن، کاری وەکو تۆمارکردنی داتا، ژمێریاری و بەڕێوەبردن بەرەو خوارەوە یان نەمان دەچن، بەڵام کار و رۆڵی ئەوانەی لە بەرەی پێشەوەن وەکو پەرستار، بەقال، نامەبەر و کرێکارانی چاودێری کە لەماوەی کۆرۆنادا گرنگیان دەرکەوت، بەرەوپێش دەچن.  زاهدی لەوبارەوە دەڵێت "بۆ یەکەمجار بە بڕوای من بینیمان کرێکارانی بەرەی پێشەوە بەشێوەی جیاواز هەڵسەنگاندنیان بۆ دەکرێت، کەسانێک پەرستارن، یان نامەبەرن، یان ئەوانەی بەقالن و کاردەکەن، کرێکارانی چاودێریش، دانپێدانانی زۆر جیاواز لە کۆمەڵگەکان هەیە لەبارەی ئەوەی تاوەکو چەند پێویستن بۆ بەڕێوەبردنی ئابووری، بۆیە بۆ بەشێکی ئەو کرێکارانە رەنگە هەواڵی باش هەبن لە داهاتوودا، چونکە گوشارێکی بەرز لەسەر کرێ دەبێت و داننانی زیاتر بە جۆری کارەکەیان دەکرێت هاوکات رێژەیەکی بەرزی گەشەی جۆری کار و رۆڵیان دەبێت، ئەویش بریتییە لە شیکردنەوەی هەموو ئەو زانیارییانەی ئێستا بەرهەمدێن، چونکە زۆربەمان ئۆنڵاین کاردەکەین، بۆیە رۆڵمان لە کاردا گەشەدەکات بەراورد بە زیرەکی دەستکرد یان زانستی داتا، کەرتەکانی وەکو گەشتیاری کە ئێستا لە جیهان وەستاوە بەهۆی قەیرانی کۆرۆناوە، دەکەونە ژێر گوشاری تووندی بەردەوامی کۆرۆنا، ئەوەش وا دەکات کار لەو کەرتەدا نەک بە کاتی بەڵکو بە هەمیشەیی لەدەست بچن، لەکاتێکدا کارکردنی ئۆتۆماتیکی لە جیهان بەشێوەیەکی بەرچاو بەرزدەبێتەوە. "  راپۆرتەکە کە شیکردنەوەی لەسەر کاریگەری کۆرۆنا لەسەر ئابووریی ئەمریکا کردووە لە نێوان مانگی شووبات بۆ ئایار، دەرکەوتووە زۆربەی ئەوانەی لە کار دەرکراون، گەنج، ژن، کرێکارانی خاوەن کرێی کەمن.  بەپێی راپۆرتەکە کاریگەری کۆرۆنا زۆر خراپترە لەو کاریگەرییەی ساڵی ٢٠٠٨ ئابووریی جیهانی گرتەوە بەتایبەت لەسەر چینی هەژار و کرێکار، ئەوەش نایەکسانی زۆر لە جیهان دروستدەکات.  راپۆرتەکە داواش لە حکومەتەکانی جیهان دەکات کاری زیاتر بکەن بۆ هاوکاری کرێکاران، بە بەهێزکردنی تۆڕی پاراستنی کۆمەڵایەتی، خستنەڕووی هەلی خوێندنی باشتر و دانانی رێکاری نوێ بۆ چۆنییەتی کارکردن لە داهاتوودا.  راپۆرتەکە کەلەلایەن کۆمەڵێک هاوبەشی کەرتی تایبەت بۆ کۆڕبەندەکە کراون، بنەماکەی خاوەن کار و بازرگان و بەڕێوەبەرانی کۆمپانیاکانن، ٣٠٠ کۆمپانیا لە جیهان بنەمای راپۆرتەکەن کە ٨ ملیۆن کرێکاریان هەیە.