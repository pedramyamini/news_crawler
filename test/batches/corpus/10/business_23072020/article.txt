جووتیاران و ئاژەڵدارانی ئەو ناوچەیە لە رۆژئاوای کوردستان دەڵێن: بەهۆی پیسبوونی سەرچاوەکانی ئاو، ئاژەڵەکانیان دەمرن و زیانێکی زۆر بە کەرتی کشتوکاڵی ئەو دەڤەرە گەیشتووە.  عەبدولکەریم مەتار، جووتیارێکی ئەو ناوچەیە کە خاوەنی دەیان دۆنم زەوی و سەتان ئاژەڵە دەڵێت: بەهۆی پیسبوونی سەرچاوە ئاوییەکان، بە چاوی خۆی بینیویەتی چۆن ئەسپەکانی مرداربوون.  عەبدولکەریم دەڵێت، پاشماوە نەوتییەکان لە ناوچەی رمێلان دزەی کردووەتە نێو زەوییە کشتوکاڵییەکان و سەرچاوە ئاوییەکانی ئەو ناوچەیەی پیسکردووە.  رێکخراوی هۆڵەندی پاکس، کە لەو ناوچەیە چالاکە دەڵێت، لە ساڵی ٢٠١٤ ـەوە تاوەکو مانگی ٣ی ئەمساڵ گومانیان هەیە لەوەی کە سەرچاوەکانی ئاوی ئەو ناوچەیە بە پاشماوە نەوتییەکان پیس بووبن، ئەوەش زیانێکی گەورەی ژینگەیی لەو ناوچەیە داوە کە سەر بە پارێزگای حەسەکەیە.  ئەو رێکخراوە هۆڵەندیە ئاماژە بەوەش دەدات، دزەکردنی نەوت بۆ زەوییە کشتوکاڵییەکان، ژیانی دانیشتووانی گوندەکانی ئەو ناوچەیەی خستووەتە مەترسییەوە.