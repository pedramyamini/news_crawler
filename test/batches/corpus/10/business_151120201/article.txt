کەیوان کاشفی، ئەندامی سەرۆکایەتی ژووری بازرگانیی ئێران رایگەیاند لەگەڵ حکومەتی عێراق و کونسولخانەی ئێران لە سلێمانی رێککەوتوون کە لە رۆژی دووشەممەوە هەناردەکردنی پەتاتە بۆ عێراق دەستپێبکاتەوە.  ئەو بەرپرسەی ژووری بازرگانی ئێران هۆشداری دەداتە بازرگانانی ئێران و دەڵێت بازرگانان خۆیان بە دوور بگرن لە هەناردەکردنی لە رادەبەدەری پەتاتە بۆ عێراق، چونکە ئەگەر بازاڕی عێراق بە پەتاتە پڕبکەن، ئەوا مەترسی هەیە لە دیوی هەرێمی کوردستان و عێراق رێگری لێبکرێت و چارەنووسی پەتاتەکانیش وەک ئەو تەماتانەی لێدێت کە پێشتر بە کامیۆن گەڕاندیانەوە و نەیانهێشت بێتە ناو بازاڕەکانی عێراق.  هاوکات سەرۆکی ژووری بازرگانی کرماشانیش هۆشداری دایە بازرگانان و رایگەیاند کە خۆیان بەدووربگرن لە هێنانی بارهەڵگری بە پەتاتە بارکراو بۆ دەروازە بازرگانییەکانی ئەو پارێزگایە تاوەکو رۆژی سێشەممە.  بەپێی بەدواداچوونێکی رووداو، بەرهەمی پەتاتەی خۆماڵی لە هەرێمی كوردستان بۆ دوو هێندە و نیوی ئاستی خۆبژێوی زیادیکردووە، بەڵام بەهۆی کەمی كۆگاوە، لەكاتی پێگەیشتندا زۆربەی بە نرخێكی هەزاران هەناردەی شارەكانی عێراق دەكرێت، لە مانگی تشرینی دووەم تاوەكو ناوەڕاستی مانگی ئایاریش كوردستان پەتاتە هاوردە دەکات.  بەپێی ئاماری وەزارەتی كشتوكاڵ و سەرچاوەكانی ئاوی هەرێمی کوردستان لە ١١ ساڵی رابردوودا بەرهەمی پەتاتە لە ١٢ هەزار تۆنەوە بۆ ٢٤٧ هەزار تۆن زیادبووە، واتە بەرهەمی پەتاتە لە ماوەی ١١ ساڵدا ٢٠ بەرامبەر زیادبووە.  بەپێی داتاكان ساڵی رابردوو هەرێمی كوردستان ژمارەیەكی پێوانەیی لە بەرهەمهێنانی پەتاتە تۆماركردووە و زیاتر لە ٢٤٧ هەزار تۆن پەتاتە بەرهەمهاتووە.  وەزارەتی كشتوكاڵ پێویستی ساڵانەی تاكی هەرێمی كوردستان بۆ پەتاتە بە ١٥ كیلۆ دیاریكردووە، ئەگەر ژمارەی دانیشتووانی هەرێمی کوردستان شەش ملیۆن کەس بێت، هەرێمی کوردستان لە ساڵێکدا پێویستی بە ٩٠ هەزار تۆن دەبێت، بەو پێوەرە بێت بەرهەمی پەتاتەی خۆماڵی زیاتر لە دوو هێندەو نیوی پێویستیی ناوخۆیە.