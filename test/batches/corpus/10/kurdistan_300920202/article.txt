ئێستا سنوورەکان لە بەردەم کاڵای ترانزێتدا کراونەتەوە و ئەو شۆفری بارهەڵگرانەی بێکار ماونەتەوە دوای پێدانی هێڵی کارکردنی دەروازەی نێودەوڵەتیی حاجی ئۆماران دەکەن.  رزگار کەورینی، شۆفێری بارهەڵگرە و دەڵێت، "لەسەر قسەی وەزیری گواستنەوە کە مانگی نیسان لەسەر شاشەی رووداو گوتی مانگی نۆ زیاتر لە ٣٠٠ هێڵی دیکە بۆ حاجی ئۆمەران زیاد دەکەین، ئەوە مانگی نۆ رۆیشت و وەزیر بێخەبەرە. "  محەممەد ئیبراهیم، شۆفێری بارهەڵگرە و دەڵێت، "لەکاتی کەرەنتینەدا قەدەخە بوو لۆری بە شێوەی ترانزێت کار بکەن و کارەکەیان بە ئێمە سپارد. ئێستاش رێگەی ترانزێت بووەتەوە، ئێمە بێکار ماوینەتەوە. "  ئەنوەر ئۆمەراوەیی، شۆفێرێکی دیکەی بارهەڵگرە و دەڵێت، "هێڵی گواستنەوەی حاجی ئۆمەران ئێستا بووەتە بازرگانی و چەند دەوڵەمەند هەن ١٠ - ١٢ هێڵ دەکڕن و بەکرێیان دەدەن یاخود بازرگانییان پێوە دەکەن. "  عیزەت عەزیز، شۆفێری تانکەری سووتەمەنییە و دەڵێت، "لە هەموو سنووری پارێزگای هەولێر تەنیا ئەو کارە بۆ شۆفێرانی تانکەری سووتەمەنی هەیە. لە دهۆک رێگەمان نادەن، لە سلێمانی بە هەمان شێوە، لە سنوورەکانی لای گەرمیانیش. باشە حکومەت ئەی ئێمە چی بکەین؟ "  لە دەروازەی نێودەوڵەتیی حاجی ئۆمەران ٦٣٣ بارهەڵگر هێڵیان لەسەر تۆمار کراوە و لە کاردان.  ئەو شۆفێرانەی هێڵیان هەیە نارازین لە زیادکردنی هێڵی دیکە و دەڵێن کاریان کەم دەبێتەوە و نرخی هێڵەکانیش دادەبەزێت.  رێباز عالی، شۆفێری بارهەڵگرە و دەڵێت، "ئەگەر هێڵەکان زیاد بکرێن زەرەرمەندی یەکەم ئێمەین، چونکە من لە خۆمەوە دەست پێبکەم، لۆریەکەم هی سێ ماڵانە. زۆرن ئەوانەی بە چوار ماڵ و زیاتریش کڕیویانە بە نرخێکی زۆر و، زیاد بکرێت زەرەری زۆر دەکەین. "  هێمن عەلی، شۆفێرێکی دیکەی بارهەڵگرە و دەڵێت، " ٦٣٣ شۆفێرین لەم سنوورە و رۆژانە ١٥٠ لۆری بار باردەکات. هێڵ زیاتر بکرێن بە ٢٠ رۆژ نۆرەمان بەر ناکەوێتەوە. گوناحە هێڵ بە ١١ دەفتەر بێت، مانگانە دوو نۆرەمان بەر بکەوێت. "  حکومەت تائێستا یەکلایی نەبووەتەوە کە هێڵی بارهەڵگری سنوورەکە زیاد دەکات یاخود نا. بۆ تانکەرەکانی سووتەمەنییش لە هەوڵدان بە شێوەی ترانزێت شۆفێران بتوانن بچنە وڵاتانی دراوسێ و سووتەمەنی بگوازنەوە.  عەبدولخالق عەلی، بەڕێوەبەری گشتیی گواستنەوەی هەولێر بە تۆڕی میدیایی رووداوی راگەیاند، "ئێستا هەڵسین بە زیادکردنی هێڵی دیکە، دیسان مامەڵە بەو هێڵانەوە دەکرێتەوە؛ نرخیان باشە و شۆفێران دەیفرۆشنەوە، بۆیە لە تاوتوێی بابەتەکەداین کە چۆن زیادیان بکەین و بە یەکسانی دابەشیان بکەین کە نەتوانرێت کڕین و فرۆشتنیان پێوە بکرێت. "  مانگانە هەر بارهەڵگرێک چوار بۆ پێنج کاروان دەکات و نرخی گواستنەوەی کاڵاش بەپێی شار و شارۆچکەکان دیاری کراوە. بۆ هەولێر نرخی کرێکەیان ٦٥٠ هەزار دینارە.