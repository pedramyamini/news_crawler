چەند جارێک ئێران بە هانای خەڵکی ڤەنزوێلاوە چووە، بەڵام ئیدی ئەوانیش ناتوانن بە بەردەوامی سووتەمەنی بۆ ڤەنزوێلا دابینبکەن، ئەو کەشتیانەی کە لە ئێرانەوە سووتەمەنی بۆ ڤەنزوێلا دەگوزانەوە رووبەڕووی ئاستەنگی زۆری ئەمریکا دەبنەوە.   لە رابردوودا کەشتییە ئێرانییەکان بۆ خۆدزینەوە لە ئاشکرابوونیان خۆیان لە سیستەمی رادار بزردەکرد، چونکە هەر کەشتییەک هاوکاری بگەیێنێتە ڤەنزوێلا لەلایەن ئەمریکا بلۆک دەکرێت.  میگوێل ڤێلیز، شۆفێری تاکسییە و دەڵێت، "ئەو بارودۆخە کاریگەری لەسەر هەموو ڤەنزوێلییەکان داناوە، لەسەر هەموو کەسێک. رۆژی هەینی بۆ ماوەی شەش کاژێر لە نۆرەی وەرگرتنی بەنزین بووم و نەشمتوانی تانکی ئۆتۆمبێلەکەم پڕبکەم. رۆژی یەکشەممەش بۆ ماوەی پێنج کاژێر هەر نەمتوانی تانکەکە پڕکەم، چونکە نۆرە زۆر درێژبوو. دوێنێش پێنج کاژێر رێک لێرەبووم کە ئێستا لێی وەستاوین، جارێکی دیکەش نەمتوانی پڕی بکەم. با بزانین ئەمڕۆ کەمێ بەختم نابێت، چونکە هیچ وێستگەیەکی تایبەتی لێنییە. چی بڵێم؟ بەڕاستی بارودۆخێکی شڵەژاوە".   ڤەنزوێلا گەورەترین یەدەگی نەوتی هەیە لەسەر ئاستی وڵاتانی خاوەن نەوت، بەڵام تاوەکو ئێستاش ناتوانێت بە پاڵاوتنی نەوتەکەی پێویستی ناوخۆ بە سووتەمەنی پڕبکاتەوە.  لەکاتێکدا نیکۆلاس مادورۆی سەرۆکی ڤەنزوێلا، ئەمریکا بە رەوشی وڵاتەکەی تۆمەتباردەکات بەهۆی ئەوەی گەمارۆی خستووەتە سەر ئەو وڵاتە، بەڵام کەمیش نین ئەو کەسانەی لەناوخۆ و دەرەوەی ئەو وڵاتە، رەخنە لە حکومەتی مادورۆ دەگرن، کە لە ماوەی دوو دەیەی رابردوودا بووەتە دروستکردنی گەندەڵی و وێرانکردنی کەرتی نەوت بەهۆی خراپ بەڕێوەبردن.   کۆتایی مانگی رابردوو، وەزارەتی دادی ئەمریکا ئاشکرایکرد باری چوار کەشتیی گوێزەرەوەی نەوتی ئێرانیی دەستبەسەرکردووە، کە لە رێگەدابوون بەرەو ڤەنزوێلا کە بەدەست تەنگژەیەکی دارایی قوڵەوە دەناڵێنێت.  وەزارەتە ئەمریکییەکە گوتی، باری کەشتییەکان پەیوەندییان بە سوپای پاسدارانەوە هەیە، ئەو سوپایەش لە لیستی ئەو رێکخراوانەدایە کە ئەمریکا بە تیرۆریست ناویان دەبات.  پێشتر ئەمریکا رایگەیاندبوو کە سزای هەر خاوەن کەشتییەک و خودی ئەو کەشتییانەش دەدات، ئەگەر بەشداری لە بازرگانیی نەوتی نێوان ڤەنزوێلا و ئێراندا بکات. ساڵی پێشوو زنجیرەیەک رووداوی هاوشێوەی پەیوەندیدار بە باری کەشتییە ئێرانییەکان لە کەنداودا روویاندا، بەڵام ئەوە یەکەمجارە واشنتن دەستبەسەر باری کەشتییە نەوتهەڵگرە ئێرانییەکاندا دەگرێت.  شارەزایان و توێژەرانی کاروباری ئێران، پێیانوایە ئەم هەنگاوەی ئەمریکا، گەشەسەندنێکی گرنگە لە گەرمەی ململانێکانی نێوان ئەمریکا - ئێراندا، لەوانەیە سەرەتای کۆتوبەندکردنی زیاتری کەرتە جیاوازەکانی ئێران بێت، وەک کەرتی پیترۆکیمیاوی.  ڤەنزوێلا زۆر پشت بە داهاتی نەوتی دەبەستێت، بەڵام ئێستا ئاستی بەرهەمهێنانی بۆ ٢٥ % ـی بڕی بەرهەمهێندراوی ساڵی ٢٠٠٨ی دابەزیووە و ئابوورییەکەی رووبەڕووی داڕمانێکی گەورە بووەتەوە.   سزاکانی واشنتن بەسەر حکومەتی ڤەنزوێلادا وایکردووە، بەرپرسانی ئەو وڵاتە پەنا بۆ هاوپەیمانەکانی وەک ئێران ببەن بۆئەوەی کێشەی کەمبوونەوەی سووتەمەنی چارەسەربکەن.   سەرەتای ئەمساڵیش ئێران هەندێک کەشتی نارد بۆ ڤەنزوێلا بە مەبەستی یارمەتیدانی ئەو وڵاتە.   لە ئایاری ٢٠١٨ ـەوە گرژییەکانی نێوان ئەمریکا و ئێران زیادبوون، ئەوەش دوای ئەوەی ئیدارەی ترەمپ لە رێککەوتننامەی ئەتۆمی ساڵی ٢٠١٥ کشایەوە و قۆناخ بە قۆناخ سزاکانی بەسەر تاراندا سەپاندەوە.