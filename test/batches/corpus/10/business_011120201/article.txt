رۆژی چوارشەممە ٢٨ تشرینی یەکەمی ٢٠٢٠، حکومەتی هەرێمی کوردستان رایگەیاند، بۆڕیی هەناردەكردنی نەوتی هەرێمی کوردستان کرایە ئامانج و بووە هۆی ئەوەی كە پرۆسەی هەناردەکردنی نەوتی ھەرێمی کوردستان بوەستێت. "بەتووندیش" سەرکۆنەی ئەو هێرشەی کرد.   بێوار خنسی، راوێژكاری ئەنجوومەنی ئاسایشی هەرێمی كوردستان بۆ كاروباری وزە بە تۆڕی میدیایی رووداوی راگەیاند، لێکنزیکبوونەوەی هەولێر و بەغدا ناڕەزایەتی هەندێ لایەنی لێکەوتووەتەوە، بۆیە پێموایە ئامانجێکی سیاسیی لە پشت تەقاندنەوەی بۆڕییە نەوتەکەوە هەبێ.  بێوار خنسی لە کاتی بەشداریکردنی لە بەرنامەی رووداوی ئەمڕۆدا ئاماژەی بەوەشکرد، تەقاندنەوەی بۆڕیی نەوت، هەڕەشەیەکە لەسەر هەموو خەڵک و رۆژانە زیانی ١٠ ملیۆن دۆلار لە حکومەتی هەرێمی کوردستان دەدات، بۆیە  حکومەتی هەرێمی کوردستان دەیەوێ بە زووترین کات بۆڕییەکە چاکبکرێتەوە.  ئەو راوێژکارەی ئەنجوومەنی ئاسایشی هەرێمی کوردستان گوتیشی: "بۆڕیی نەوتی هەرێمی کوردستان بە شوێنێکی دەشتاییدا دەڕوات و پاسەوانیشی هەیە، بۆیە دەبێ لێپێچینەوە لەوە بکرێت کە چۆن ئەو کارە کراوە، ئەمەش دەبێ تورکیا بیکات، چونکە لە خاکی ئەودا بووە".  رۆژی پێنجشەممە، ناوه‌ندی راگه‌یاندن و چاپه‌مه‌نیی هێزه‌كانی پاراستنی گه‌ل - هه‌په‌گه رایگه‌یاند، گه‌ریلاكانی پەکەکە بۆریی نه‌وتیان له باكووری كوردستان ته‌قاندووه‌ته‌وه.   میدیای په‌كه‌كه راگه‌یێندراوه‌كه‌ی هه‌په‌گه‌ی بڵاوكردەوه کە تێیدا هاتووە: كاژێر ١٣: ٠٠ی دوانیوه‌ڕۆی رۆژی چوارشه‌ممه ٢٨ی تشرینی یه‌كه‌می ٢٠٢٠، گه‌ریلاكانی په‌كه‌كه بۆری نه‌وتی كۆمپانیای "بۆتاش"یان له ناوچه‌ی باگۆكی سه‌ر به شاری مێردین له باكووری كوردستان ته‌قاندووه‌ته‌وه: "لەو چالاکیەدا بۆریی نەوتەکە بە تەواوەتی تێکچووە".