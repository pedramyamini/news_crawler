بە گوێرەی کۆمپانیای بە بازاڕکردنی نەوتی عێراق (سۆمۆ)، هەرێمی کوردستان لە مانگی تشرینی یەکەمدا بە تێکڕا رۆژانە ٤٤٦ هەزار بەرمیل نەوتی بەرهەمهێناوە کە لەو بڕە رۆژانە ٤١٦ هەزار بەرمیلی هەناردە کردووە و بەراورد بە مانگی ئەیلوولیش ٤.٨ % دابەزیوە کە لەو مانگەدا رۆژانە ٤٣٧ هەزار بەرمیلی لە رۆژێکدا هەناردە کردووە.   بەرپرسانی حکومەتی هەرێمی کوردستان رۆژی چوارشەممە ٥ ـی تشرینی دووەم بە ئاژانسی "S & P Global Platts"ـیان گوتووە، دوای هێرشێک بۆ سەر بۆریی نەوتی کوردستان لە هەفتەی رابردوودا، بۆرییەکە چاککراوەتەوە و هەناردەی نەوت دەستیپێکردووەتەوە.   رۆژی ٢٨ ـی تشرینی یەکەم پارتی کرێکارانی کوردستان رایگەیاند، بۆرییەکی نەوتیان تاقاندووەتەوە و بە تەواوی وێرانبووە. حکومەتی هەرێمی کوردستان بەبێ ئەوەی ناوی پارتی کرێکارانی کوردستان بهێنێت، لە راگەیێندراوێکدا رووداوەکەی بە کارێکی تیرۆریستی ناوبرد.   رۆژی شەممە دکتۆرر جووتیار عادل، گوتەبیژی حکومەتی هەرێمی کوردستان لە توویتێکدا رایگەیاند، "حکومەتی هەرێمی کوردستان دەستی بە بەرهەمهێنانی نەوت بە هەمان توانای پێشتر کردەوە. "  بۆریی نەوتی هەرێمی کوردستان رۆژانە نزیکەی ٦٠٠ هەزار بەرمیل نەوت هەناردەی بەندەری جەیهان دەکات کە نزیکەی ٤٥٠ هەزار بەرمیلی نەوتی هەرێمی کوردستانە و ١٠٠ هەزار بەرمیلیش نەوتی کەرکووکە.