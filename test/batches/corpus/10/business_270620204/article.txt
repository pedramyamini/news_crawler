ناوەندی بازرگانیی جیهانی راپۆرتێکی بەراوردکاری لەبارەی قەبارەی بازرگانی لە ساڵی ٢٠١٩ و چەند مانگێکی ساڵی ٢٠٢٠ی بڵاوکردووەتەوە. راپۆرتەکە تیشکی خستووەتە سەر هەناردە و هاوردەکردنی وڵاتە خاوەن ئابوورییە گەورەکان. چین وەک یەکەم وڵات کە ڤایرۆسی کۆرۆنای لێ بڵاوبووەوە و کەرتی ئابووری و پیشەسازی تا رادەیەکی زۆر وەستاند بەهۆیەوە لە مانگی شووباتی ئەمساڵ بەراورد بە هەمان ماوەی ساڵی رابردوو، کۆی هەناردەی ئەو وڵاتە بە رێژەی ٢١ % دابەزیوە و هەرچەندە لە مانگی ئادار رەوشی هەناردەی چین کەمێک باشتربووەوە، بەڵام هەرزوو شەپۆلی کۆرۆنا زۆربەی وڵاتانی تەنی و کاریگەری نەرێنی لەسەر جووڵەی بازرگانی وڵاتان دانا. ئامارەکانی راپۆرتەکە ئاشکرای دەکات هەناردەی ئەمریکا و یەکێتیی ئەوروپا لەم ساڵدا بە رێژەی ٨ % و ٧ % دابەزیوە.   ناوەندی بازرگانیی نێودەوڵەتی پێیوایە کاریگەری تەواوی پەتای کۆرۆنا هێشتا بەتەواوت روون نییە هۆکاری ئەمەش دەگەڕێتەوە بۆ راگەیاندنی قەدەخەی هاتووچۆ لەلایەن زۆربەی وڵاتانەوە لە کۆتایی مانگی ئادار و مانگی نیسان، ئامارەکانی ئەو ماوەیەش لەبەر دەست نین.   قەدەخەی هاتووچۆ لە هەر یەک لە چین، یەکێتیی ئەوروپا و ئەمریکا کە سێ گەورەترین یاریکەری زنجیرەی دابیکردنن،  کاریگەری بەرچاوی لەسەر بازرگانی لە ئاستی نێودەوڵەتیدا هەبووە. لە ئەنجامی ئەمەش وڵاتانی دیکە زەرەرمەندبوونە، لەوانە وڵاتی هەناردەکاری ئەفریقا ٢.٤ ملیار دۆلار زیانیان کردووە، لەو بڕەش ٧٠ % ی پەیوەندی بە پێشێلکردنی یاساکانی زنجیرەی دابینکردن هەبووە لەگەڵ وڵاتانی یەکێتیی ئەوروپا.  بەگوێرەی ناوەندی بازرگانیی نێودەوڵەتی، هەرسێ سەنتەرە بازرگانییەکە ٦٣ % ـی کۆی هاوردەکردنی زنجیرەی دابینکردن و ٦٤ % ـی هەناردەکردن پێکدەهێنن، لەکاتێکدا لە ئاستی جیهانیشدا بەهۆی ڤایرۆسی کۆرۆنا، زنجیرەی دابیکردن بەرەو سستی تەنانەت بەرەو پچڕانیش هات، کۆی زیانەکان گەیشتووتە ١٢٦ ملیار دۆلار.   لێکۆڵینەوەکەی ITC ئاماژەی بەوە داوە کە زۆر لە وڵاتە تازە گەشەکردووەکان رووبەڕووی کەمبوونەوەی دراوی دۆلار بوونەتەوە ئەوەش لە ئاستی نێودەوڵەتی کاریگەری لەسەر بازرگانی هەبووە، هاوکات زیاتر لە ٥٥ % ـی کۆمپانیا بچووک و مامناوەندەکان زۆر بە سەختی کەوتوونەتە ژێر کاریگەری پەتای کۆرۆنا و دوو لەسەر سێی ئەو کۆمپانیایانەش رایانگەیاندووە چالاکییە بازرگانییەکانیان زۆر کەمبووەتەوە.   رێکخراوی بازرگانی جیهانیش ناسراو بە WTO  هەفتەی رابردوو لە راپۆرتێکدا رایگەیاند؛ لەکاتێکدا ڤایرۆسی کۆرۆنا و قەدەخەی هاتووچۆ کاریگەرییان لەسەر بەشی هەرە زۆری دانیشتووان دروستکردووە، خەمڵاندنە سەرەتاییەکان ئەوە نیشاندەدەن کە لە چارەکی دووەمی ئەمساڵ بەراورد بە هەمان ماوەی ساڵی رابردوو، ئاستی بازرگانی لە کۆی وڵاتانی جیهان تێکڕا بە رێژەی ١٨.٥ % دادەبەزێت.  لە مانگی نیساندا، رێکخراوی بازرگانیی جیهانی دوو سیناریۆی لەبارەی کاریگەریی پەتای ڤایرۆسی کۆرۆنا لەسەر بازرگانی خستبووەڕوو؛ بەگوێرەی سیناریۆیەک کە رەشبینانە بوو، رێکخراوەکە پێشبینیی کرد ئاستی بازرگانی بە رێژەی ٣٢ % پاشەکشە دەکات. لە سیناریۆی دووەمدا، کە بەلای رێکخراوەکەوە باشترین سیناریۆیە، لەم بارودۆخەدا هێشتا ئاستی بازرگانی بە رێژەی ١٣ % لە ئاستی ساڵانە دادەبەزێت.