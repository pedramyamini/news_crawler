بەگوێرەی ئەو خشتەیەی ئەنجوومەنی زێڕی جیهانی کە ئەمڕۆ یەکشەممە بڵاویکردەوە، عێراق خاوەنی ٩٦.٣ تۆن یەدەگی زێڕە لە بانکی ناوەندییەکەی کە ٨.٤ % ی کۆی یەدەگی سامانی بانکی ناوەندییە. ئەنجوومەنەکە رایگەیاندووە عێراق لەنێو وڵاتانی عەرەبی ریزبەندیی پێنجەم گەورەترین یەدەگی زێڕی هەیە و لە ئاستی جیهانیشدا ریزبەندیی ٣٨ ـەمین وڵاتی هەیە.  ئەو ئەنجوومەنە ئاماژەی بەوە داوە بەراورد بە مانگی رابردوو، ئەم مانگە کڕینی زێڕ لەلایەن بانکە ناوەندییەکانەوە بە بڕی ٢٠ تۆن زیادیکردووە لەنێویاندا بانکی ناوەندیی ئۆزبەکستان زۆرترین زێڕی کڕیوە کە بڕەکەی ٨.٤ تۆن بووە و کۆی یەدەگی زێڕی گەیاندووەتە ٣٢٤ تۆن.   بەهۆی بەردەوامیی داڕمانی ئابووریی جیهان لەژێر هەڕەشە و ترس لە ڤایرۆسی کۆرۆنا، وەبەرهێنەران زیاتر روویان لە کڕینی زێڕ کردووە کە وەک سەرمایەکی سەلامەت لەبەرامبەر داتەپینی ئابووریی جیهانیدا دەیبینن، ئەمەش وایکردووە نرخی زێڕ لە تۆمارکردنی نرخە بەرزەکانی بەردەوامبێت و لە سەرەتای ئەمساڵەوە ٢٥ % لە بەهاکەی بەرزبووەتەوە.  لە کاتێکدا بازاڕە داراییەکانی جیهان ناجێگیرن و رۆژانە بەرز و نزم دەبنەوە. هاوکات ترس لە بڵاوبوونەوەی ڤایرۆسی نوێی کۆرۆنا کە ڤایرۆسی گۆڕاو ناسراوە و بەخێرایی بڵاودەبێتەوە دووەمی بازاڕە داراییەکان هێشتا ناجێگیرن، بەڵام زێڕ ئاراستەکی پێچەوانەی گرتووە.  ئێستا نرخی ئۆنسەیەک زێڕ لە دەوروبەری ١٩٠٠ دۆلار مامەڵەی پێوەدەکرێت و لە ماوەی رابردووشدا نرخی هەر ئۆنسەیەک گەیشتە ٢٠٧٠ دۆلار.  شرۆڤەکارانی بازاڕ بە دووری دەزانن تاوەکو ئەو کاتەی رەوشی ئابووریی جیهان بەرەو باشبوونەوە دەچێت نرخی زێڕ دابەزینی زۆر گەورە تۆماربکات، بەتایبەت کە شەڕی بازرگانی نێوان ئەمریکا و چین بە گەرمی ماوەتەوە و ناکۆکییەکانیان بەبێ چارەسەر ماونەتەوە. هەرچەندە بەشێک لە شرۆڤەکان پێیانوایە، سەرکەوتنی جۆ بایدن لە هەڵبژاردنەکانی سەرۆکایەتیی ئەمریکا ناکۆکییەکانی وڵاتەکەی لەگەڵ چین بەرەو ئاقارێکی دیکەی جیا لە سیاسەتی ترەمپ دەبات.   لە لایەکی دیکەوە قەتەر بە کڕینی ٣.١ تۆن ریزبەندیی دووەمی گرتووە و کۆی یەدەگەکەی زیادکردووە بۆ ٥٦.٧ تۆن، هەروەها هیندستان ریزبەندیی سێیەمی گرتووە و ٢.٨ تۆن زێڕی کڕیوە، یەدەگەکەی بەرزکردووەتەوە بۆ ٦٧٢.٩ تۆن، کازاخستانیش بە کڕینی ١.٧ تۆن ریزبەندیی چوارەمی لە کڕینی زێڕ گرتووە و دوای ئەویش ئۆکراینا بە کڕینی ٦٠٠ کیلۆ ریزبەندیی پێنجەمی گرتووە.  لە ساڵی ٢٠٢٠ خەڵکی تورکیا روویان لە کڕینی زێڕ کرد، بەوەش بڕی زێڕی یەدەگی وڵاتەکە دابەزی، هەروەها قەبارەی زێڕی ئەنجوومەنی زێڕی جیانی کەمبووەوە. ئەنجوومەنەکە لەبارەی کڕینی زێڕ لەلایەن وڵاتانی جیهانەوە دەڵێت: "کڕینی زێڕ لەلایەن بانکە ناوەندییەکانەوە قەرەبووی زیاتری ئەو زێڕەی کردەوە کە لە تورکیا لەلایەن خەڵک و وەبەرهێنەرانەوە لە بانکی ناوەندیی وڵاتەکە کڕدراوە". هەروەها شڵێت: "مەنگۆلیاش ٢.٨ تۆن یەدەگی زێڕی خۆی فرۆشتووە ئەوەش بووەهۆی کەمبوونەوەی قەبارەی زێڕی ئەنجوومەنەکە لە مانگی کانوونی یەکەمی ساڵی رابردوو".