واشنتن بۆ رێگریکردن لە تەواوکردنی پرۆژەکە لە ساڵانی رابردوو سزای ئەو کۆمپانیایانەی دا کە سەرقاڵی جێبەجێکردنی پرۆژەکەن، گازپڕۆم کە جێبەجێکردنی پرۆژەکەی لە ئەستۆدایە پێیوایە ئەگەرچی سزاکان تەواوکردنی پرۆژەکەی دواخست، بەڵام نەوەستا.   ئۆکراینا ئەو پرۆژەیە بە مەترسی بۆسەر وڵاتەکەی دەزانێت و دەڵێت، نابێت ئەمریکا رێگە بە تەواوبوونی پرۆژەکە بدات.   یووری ڤیترێنکۆ، بەڕێوەبەری جێبەجێکاری کۆمپانیای گازی ئۆکراینا رایگەیاند، "ئەوە پرۆژەیەکی ئابووریی نییە راستییەکەی، بەڵکو پرۆژەیەکی جیۆپۆڵیتیکی پووتینە کە ئامانج لێی دابەشکردن و داگیرکردنی ئەوروپایە بە مەبەستی خنکاندنی ئۆکراینا بۆئەوەی ئۆکراینا جارێکی دیکە ببێتەوە باخچەی رووسیا لەبری ئەوەی ببێتە بەشێک لە ئەوروپا. "   لە واشنتن راوێژکاری ئەڵمانیا و سەرۆکی ئەمریکا کۆبوونەوە، ئاسایشی وزە و نۆرد ستریم دوو باسیان لێوەکرا. ئەمریکا لە مێژە داوا لە وڵاتانی ئەوروپا دەکات وابەستەبوونیان بە گازی رووسیا کەمبکەنەوە.  جۆ بایدن، سەرۆکی ئەمریکا رایگەیاند "لەکاتێکدا من جەخت لە نیگەرانییەکانم سەبارەت بە نۆرد ستریم دوو دەکەمەوە، راوێژکار مێرکل و من لەو بۆچوونەدا هاوڕاین کە نابێت رێگە بە رووسیا بدرێت وزە وەک چەكێک بۆ هەڕەشە و گوڕەشە لە دراوسێکانی بەکاربهێنێت. "  ئۆکراینا لە گواستنەوەی گازی رووسیا بۆ ئەوروپا بەنێو خاکەکەیدا قازانجێکی زۆر دەکات، بەڵام بە تەواوبوونی نۆرد ستریم دوو کە لە باکووری رۆژهەڵاتی ئەوروپا و بەنێو دەریای باڵتیکدا دەڕوات خاکی ئۆکراینا بۆ رووسیا بۆ مەبەستی گواستنەوەی گازەکەی سوودێکی ئەوتۆی نامێنێت.   ئەنگێلا مێرکل، راوێژکاری ئەڵمانیاش لە کۆنگرەی رۆژنامەڤانیدا لەگەڵ جۆ بایدن رایگەیاند، "لەبارەی رووسیا و ئۆکراینا قسەمان کرد. هەروەها سەبارەت بە نۆرد ستریم دووش قسەمان کرد. هەڵسەنگاندنی جیاوازمان کرد کە تا چەند پرۆژەکە گرنگە، بەڵام با روون بم، بیرۆکەکەمان ئەوەیە کە ئۆکراینا وەک وڵاتێکی ترانزێت بۆ گواستنەوەی گازی سرووشتی دەمێنێتەوە. "   نۆرد ستریم دوو، درێژیی بۆرییەکە ١٢٠٠ کیلۆمەترە و بڕی ١٠ ملیار و ٥٠٠ ملیۆن دۆلاری بۆ تەرخانکراوە کە توانای گواستنەوەی ساڵانەی ٥٥ ملیار مەتر سێجا گازی هەیە کە لە لایەن کۆمپانیای گازپڕۆمی رووسی جێبەجێدەکرێت.