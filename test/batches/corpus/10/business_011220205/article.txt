بەپێی خشتەی ئاشکراکراوی تیمی گواستنەوەی دەسەڵاتی جۆ بایدن، کاژێر ٨: ٣٠ی ئێوارەی ئەمڕۆ سێشەممە بە کاتی کوردستان، لە کۆنفرانسێکی رۆژنامەڤانیدا لە شاری ویڵمینگتن لە ویلایەتی دێلاوەر، بایدن تیمە ئابوورییەکەی دەناسینێت.  جانێت یەلەن، ئابووریناسی ئەمریکی و سەرۆکی پێشووی بانکی فیدراڵییی ئەمریکا، سەرکردایەتیی تیمە ئابوورییەکەی ئیدارەی بایدن دەکات. یەلەن بەربژێرە بۆ وەرگرتنی پۆستی وەزیری گەنجینەی ئەمریکا.  هەروەها سیسیلیا روس، پرۆفیسیۆری ئابووری، بەربژێرە بۆ وەرگرتنی پۆستی سەرۆکی ئەنجوومەنی راوێژکارانی ئەمریکا. هەریەک لە هیتەر بوشی و جەیرد بێرنشتاین دەبنە ئەندامانی ئەنجوومەنەکە.  یەکێکی دیکە لەو ناوانەی تائێستا ئاشکراکراون نیرا تاندن، بەرپرسی دەزگای توێژینەوەی ئەمێریکان پرۆگرێسە، وەک بەرپرسی ئۆفیسی رێکخستن و بودجەی ئەمریکا ناوی دەهێندرێت.  تیمەکەی بایدن ئاماژەیان بەوە کردووە سیاسەتی بایدن بۆ ئابووری بریتییە لە زیادکردنی هەلی کار و هاوکاریکردنی ژنان و کەمینە جیاوازەکانی ئەمریکا، کە بەهۆی پەتای کۆرۆناوە زۆرترین زیانیان بەرکەوتووە و کارەکانیان لەدەستداوە.  جۆ بایدن، کە براوەی هەڵبژاردنی سەرۆکایەتیی ئەمریکایە، رۆژی ٢٠ی کانوونی دووەمی داهاتوو لە کۆشکی سپی دەستبەکاردەبێت.