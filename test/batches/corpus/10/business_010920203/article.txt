عاسم جیهاد، گوتەبێژی وەزارەتی نەوتی عێراق، ئەمڕۆ سێشەممە، رایگەیاند "بەپێی ئاماری سەرەتایی کۆمپانیای فرۆشتنی نەوتی عێراق (سۆمۆ) تێکڕای نەوتی خاوی هەناردەکراوی عێراق لە مانگی ئابی رابردوودا گەیشتە ٨٠ ملیۆن و ٤٩٤ هەزار و ٥٣٦ بەرمیل، داهاتی ئەو نەوتەش گەیشتە ٣ ملیار و ٥١٧ ملیۆن و ٤٥ هەزار دۆلار".  عاسم جیهاد گوتیشی "تێکڕای نەوتی خاوی هەناردەکراو لە کێڵگەکانی ناوەڕاست و باشووری عێراق لە ئابی رابردوودا گەیشتە ٧٧ ملیۆن و ٥٠٥ هەزار و ١٣٦ بەرمیل، لە کێڵگەکانی کەرکووکیشەوە بۆ بەندەری جەیهان گەیشتە ٢ ملیۆن و ٩٨٩ هەزار و ٤٠٠ بەرمیل".  بەپێی ئاماری سۆمۆ، مانگی رابردوو عێراق رۆژانە ٢ ملیۆن و ٥٩٧ هەزار بەرمیل نەوتی خاوی هەناردە کردووە و هەر بەرمیلێکی ئەو نەوتەش بە ٤٣.٦٩٣ دۆلار فڕۆشراوە.  مانگی رابردوو، کۆمپانیای سۆمۆ، رایگەیاند "بەپێی دوا ئامار تێکڕای نەوتی خاوی هەناردەکراوی عێراق لە مانگی تەمووزی رابردوودا گەیشتە ٨٥ ملیۆن و ٦٦٣ هەزار و ٢٩١ بەرمیل، داهاتی ئەو نەوتەش گەیشتە ٣ ملیار و ٤٩١ ملیۆن و ٧٦٧ هەزار دۆلار".