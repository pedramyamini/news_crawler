رۆژی ٢٥ی ئابی ٢٠٢٠ دەسەڵاتی فڕۆکەوانیی عێراق بڕیارەکەی دەرکردووە و ئاراستەی هەریەک لە فڕۆکەخانەکانی بەسرە، هەولێر و سلێمانیی کردووە، دەبێت ئەو فڕۆکەخانانە پابەندی بڕیارەکە ببن و بە هیچ شێوەیەک رێگەنەدەن سەرنشینان زێڕ بێننە عێراق یان هەناردەی دەرەوەی بکەن.  بڕیارەکەی دەسەڵاتی فڕۆکەوانیی عێراق لەلایەن ئەنجوومەنی وەزیران دەرچووە و و رۆژی ٣١ - ٠٨ - ٢٠٢٠ چووەتە واری جێبەجێکردنەوە.  شوان حەمەد، جێگری سەرۆکی سەندیکای زێڕنگەرانی هەرێمی کوردستان بە رووداوی گوت "بڕیارەکە لەلایەن ئەنجوومەنی وەزیرانی عێراق دەرچووە و لە رێگەی دەسەڵاتی فڕۆکەوانی ئاراستەی فڕۆکەخانەکان کراوە"، ئاماژەی بەوەش دا کە بڕیارەکە کاریگەریی زۆر خراپی لەسەر بازرگانیی زێڕ لە هەرێمی کوردستان دەبێت و زێڕنگەران ناتوانن لە مامەڵەکانیان بەردەوامبن، بەهۆی ئەوەی لە ئاستی دەرەوە ناتوانن مامەڵە بە زێڕ بکەن و لە ناوخۆشدا بەهۆیەوە پارەیان لەبەردەست نامێنێت.  جێگری سەندیکای زێڕنگەرانی هەرێمی کوردستان باسی لەوە کرد، بەهۆی بڕیارەکەی حکومەتی عێراق نرخی هەر مسقاڵێک زێڕ لەمڕۆدا ١٥ هەزار دینار دابەزیوە.  شوان محەممەد پێیوایە ئەو زێڕەی دەچێتە دەرەوە یان هاوردە دەکرێت، هیچ کاریگەرییەکی لەسەر حکومەت نییە، بەڵکو هی هاووڵاتییانە و هاوشێوەی خەڵکی وڵاتانی دیکە لەکاتی بەرزبوونەوە دەیفرۆشن و لەکاتی دابەزین دەیکڕن، کە تەنیا مامەڵەی پێوە دەکەن.  بەهۆی بەرزبوونەوەی نرخی زێڕ، هاووڵاتییانی عێراق و هەرێمی کوردستان زێڕەکانیان دەفرۆشن، بەهۆی ئەوەشەوە هەناردەکردنی زۆربووە و لە بەرامبەردا کەمترین زێڕ هاوردە دەکرێت، بەشێوەیەک کە ئاستی هاوردەکردن دابەزیوە بۆ ٩٨ %. لە ماوەی رابردوودا چەندجارێک دەست بەسەر زێڕدا گیراوە کە ساختەبووە و هەوڵدراوە بە رێگەی قاچاخ لە عێراق ساخبکرێتەوە.