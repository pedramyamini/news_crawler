محەممەد ئیلخانی، بڕیاردەری لیژنەی دارایی و کاروباری ئابووری لە پەرلەمانی کوردستان بە تۆڕی میدیایی رووداوی راگەیاند: "بڕیاری فەرمی لەبارەی دابەشکردنی مووچەوە نییە، هیچ وادەیەک دیارنییە بۆ دابەشکردنی مووچە، بەڵام بڕیارە مووچەکە بدرێت. رەنگە ئەم هەفتەیە یان هەفتەیەکی دیکە بێت".  پێشتر سەرچاوەیەک لە وەزارەتی دارایی و ئابووریی هەرێمی کوردستان بە (رووداو)ی گوتبوو رۆژی ١٧ی ئەم مانگ بە لێبڕینی ٢١ % دەست بە دابەشکردنی مووچەی مانگی ١١ی ساڵی رابردوو دەکرێت، بەڵام محەممەد ئیلخانی، گوتی: "دابەشکردنی مووچەکە بەپێی داهات دەبێت، عێراق پارەکەی نەناردووە بۆیە مووچەی فەرمانبەران بەگوێرەی داهاتی بەردەست لێی دەبڕدرێت. لێبڕینەکە دەبێت بە گوێرەی بڕی داهاتەکە دەبێت. "  دەربارەی لێبڕینی ٢٥ % بۆ ٣٥ % و زیاتر، بڕیاردەری لیژنەی دارایی پەرلەمان گوتی: "ئەو بڕە لێبڕینە ئەوکاتە جێگیر دەکرێت کاتێک یاسای بودجە دادەنرێت، رەنگە ئەوکات وەکو رێژەیەکی دیاریکراوبێت و  بڵێن ٧٠ % ی مووچە لە ساڵی ٢٠٢١ دا هەموو مانگێک دابەش دەکرێت. "  ئێستا لە هەرێمی کوردستان ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەرانی سەربازی و شارستانین؛ ٢٤٢ هەزار و ٢٦٩ کەسیان خانەنشینن، حکومەت بۆ پێدانی مووچە ٨٩٥ ملیار دیناری پێویستە.  پشکی شێری داهاتی هەرێمی کوردستان فرۆشتنی نەوتە؛ ئەمە جگە لەوەش داهاتی گومرگ و خاڵە سنورییەکان، یارمەتی هاوپەیمانان و ئەو بودجەیەیە کە لەبەغداوە دێت.  داهاتی مانگانەی حکومەتی هەرێمی کوردستان بریتییە لە تەمویلی بڕە پارەکەی بەغدا کە مانگانە ٣٢٠ ملیار دینارە، بەڵام چەند مانگێکە ناینێرێت، ٢٠ ملیار دیناری تەمویلی هاوپەیمانان، ٢٧٠ ملیار دیناری  وەزارەتی سامانە سرووشتییەکان و ١٢٠ ملیار دینار داهاتی ناوخۆ.