هێمن سەید مراد، بەڕێوەبەری چاودێری بازرگانی و بەڕێوەبەری سايلۆی هەولێر بەوەکالەت بە تۆڕی میدیایی رووداوی راگەیاند، سبەی دووشەممە ١٤ - ١٢ - ٢٠٢٠ دەست بە دابەشکردنی قۆناخی سێیەمی شایستە داراییەکانی جووتيارەکانمان لە ژمارە پسولەی ٨٤٧ تاوەکو ٩١٨ دەکرێت.  بڕی ئەو پارەیەی سبەی دابەشدەکرێت یەک ملیار دینارە، هێمن سەید موراد دەشڵێت "بڕیارە لە چەند رۆژی داهاتوودا دەست بە قۆناخی چوارەمی دابەشکردنی شایستە داراییەکانی جووتیاران لە سنوورەکە بکەین. "  بەڕێوەبەری چاودێری بازرگانی و بەڕێوەبەری سايلۆی هەولێر بەوەکالەت ئاماژە بەوەش دەدات، دەبوایە زووتر پارەی گەنمی جووتیاران دابەش بکرێت، بەڵام بەهۆی کێشەیەک لە هاتنی پارەکە نەمانتوانی پارەکە لەکاتی خۆیدا دابەشبکەین. دەشڵێت "ئەو جووتیارانە زووتر پارەکە وەردەگرن کە زووتر گەنمەکەیان رادەستی سایلۆ کردووە. "  تاوەکو ئێستا تەنیا ٢١ % ی پارەی گەنمی جووتیارانی سنووری پارێزگای هەولێر دابەشکراوە و ئەوەی دیکە ماوە بە قۆناخ و لە ساڵی داهاتوودا دابەشدەکرێت. کۆی پارەی گەنمی جووتیارانیش ٢٠٠ ملیار دینارە و لەو پارەیەش ٥٦ ملیاری هی جووتیارانی سنووری پارێزگای هەولێرە.