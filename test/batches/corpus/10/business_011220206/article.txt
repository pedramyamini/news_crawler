ئەمڕۆ سێشەممە ١٢ - ٠١ - ٢٠٢٠، کۆمپانیای گەڵف کیستۆنی بەریتانی رایگەیاند ٧.٥ ملیۆن دۆلاری حەقدەستی مانگی تشرینی یەکەمی کێڵگەی شێخانی لە حکومەتی هەرێمی کوردستان وەرگرتووە، لەگەڵ هاوبەشەکانی ٩.٦ ملیۆن دۆلاریان وەرگرتووە.   حەقدەستی مانگی ئەیلوولی کۆمپانیا هاوبەشەکان کە لە کێڵگەی شێخان وەبەرهێنان دەکەن ٩.٩ ملیۆن دۆلار بوو، بەڵام بۆ مانگی تشرینی یەکەم دابەزیوە بۆ ٩.٦ ملیۆن دۆلار.   کێڵگەی شێخان بە دووری ٦٠ کیلۆمەتر دەکەوێتە رۆژئاوای پارێزگای هەولێر، ٨٠ % ی کێڵگەکە لە لایەن گەڵف کیستۆنەوە خاوەندارێتی دەکرێت و لە ساڵی ٢٠١٣ ەوە دەست بە بەرهەمهێنانی نەوت لەو کێڵگەیە کراوە.   ئەمڕۆ لەگەڵ بڵاوکردنەوەی وەرگرتنی حەقدەستەکانی لە حکومەتی هەرێمی کوردستان، بەهای پشکەکانی کۆمپانیاکە لە بۆرسەی لەندەی ١.١ % بەرزبوونەوە و بەهای هەر پشکێکی گەیشتە ٩٣ پێنس.