محەممەد جەعدان، وەزیری دارایی سعودیە رایگەیاند؛ ستراتیژییەتی حکومەت ئاشکرایە سەبارەت بە خەرجکردن، سندووقی گشتیی وەبەرهێنانی سعودیە سەتان ملیار ریاڵ لە ساڵانی داهاتوو بۆ بوواژنەوەی ئابووری خۆی خەرجدەکات.   وەزیری دارایی سعودیە راشیگەیاند، محەممەد بن سەلمان، جێنشینی پاشای سعودیە کە خۆی سەرۆکایەتیی سندووقی وەبەرهێنان دەکات بڕیاریداوە سەتان ملیار لە ئابووریی ناوخۆی وڵات خەرجبکات و بۆ ساڵی داهاتووش خەرجییەکانی وەبەرهێنان لە ١٥ ملیار ریاڵ بۆ زیاتر لە ٣٠ ملیار ریاڵ بەرزدەبێتەوە.   سعودیە گەورەترین هەناردەکاری نەوتە، ئەمساڵ بەهۆی دابەزینی نرخەکانی نەوت داهاتەکەی زۆر دابەزی، بەگوێرەی وەزارەتی دارایی ئەو وڵاتە کۆی داهاتی بەدەستهاتوو لە نەوت ٣٠ % کەمبووەتەوە ئەوەش هاوتایە بە ١٢ % ی کۆی بەرهەمی ناوخۆی سعودیە.   مازن سودەیری سەرۆکی ناوەندی توێژینەوەی "راجعی کاپیتاڵ"، رایگەیاند سعودیە لە ساڵی داهاتوو لە رێگەی داهاتی نەوت دەتوانێت ٤٠٠ بۆ ٥٠٠ ملیار ریاڵ بەدەستبێنێت.   سودەیری ئاماژەی بەوەداوە خەمڵاندنەکانی لەسەر بنچینەی بەرهەمهێنانی نەوتە بەگوێرەی ئامارەکانی ساڵی ٢٠٢٠ کە رۆژانە ٩.٣ ملیۆن بەرمیلە و ٦.٥ ملیۆن بەرمیل لە رۆژێکدا هەناردە دەکات، بۆیە ئەگەر نرخی نەوت لە دەوروبەری ٤٨ دۆلار بمێنێتەوە، داهاتی نەوتی سعودیە لەنێوان ٤٠٠ بۆ ٥٠٠ ملیار ریاڵ دەبێت.  سعودیە دوای تورکیا خاوەن گەورەترین ئابووریی رۆژهەڵاتی نێوەڕاستە، کە زیاتر پشت بە داهاتی نەوت دەبەستێت. ئەو وڵاتە خاوەندارێتی کۆمپانیای ئارامکۆ دەکات کە ئێستا بەهای پشکەکانی ئەو کۆمپانیایە زیاتر لە دوو تریلیۆن دۆلارە و بووەتە گەورەترین کۆمپانیا لە رووی پشکی بازاڕییەوە.  ساڵی رابردوو حکومەتی سعودیە ٥ % ی پشکەکانی کۆمپانیاکەی لە بازاڕی "تەداول"ی وڵاتەکەی خستەڕوو. بەگوێرەی بودجەی ساڵی ٢٠٢١، حکومەتی سعودیە هاوشێوەی کۆمپانیاکانی کەرتی تایبەت مامەڵە لەگەڵ ئارامکۆ دەکات و دەبێت باج بداتە حکومەت.