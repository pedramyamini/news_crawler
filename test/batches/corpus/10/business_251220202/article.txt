تۆخیر میرزووف، سەرۆکی شاندی سندووقی نەختی نێودەوڵەتی تایبەت بە عێراق راگەیێندراوێکی بڵاوکردەوە و دەڵێت "بڵاوبوونەوەی پەتای کۆڤید ١٩ و داتەپینی نرخەکانی نەوت، ئابووریی عێراقی بەرەو لاوازیی زیاتر برد".  سەرۆکی شاندی سندووقی نەختی نێودەوڵەتی تایبەت بە عێراق راشیگەیاند "بەهۆی کەمیی پارە و نەبوونی توانای حکومەت لە جێبەجێکردنی ئەرکە داراییە دەرەکی و ناوخۆییەکانی، لەنێویاندا مووچەی کارمەندان و خانەنشینان، دەبێت هەڵسەنگاندنی تووند بۆ سیاسەتە ئابوورییەکانی عێراق بکرێت تاوەکو سەقامگیریی ئابووریی بپارێزرێت".  میرزووف ئاماژەی بەوە کردووە "لەو چوارچێوەیەدا سندووقی نەختی نێودەوڵەتی پێشوازیی لە بڕیاری حکومەتی عێراق بە پەسندکردنی پرۆژە یاسای بودجەی ساڵی ٢٠٢١ دەکات".  وێڕای سەختیی بارودۆخەکە لە گرتنەبەری هەنگاوی چاکسازی لە کەرتی دارایی، بە گوتەی سەرۆکی شاندی سندووقی نەختی نێودەوڵەتی تایبەت بە عێراق "دابەزاندنی بەهای دیناری عێراقی هەنگاوێکی گرنگە بۆ کەمکردنەوەی ناهاوسەنگیی نێوان خەرجی و داهات و پاراستنی سەقامگیریی ئابووری"، گوتیشی، حکومەتی عێراق پلانی داناوە بۆ زیاترکردنی ئەو پارانەی کە تایبەت بە هەژاران کراوە و زیاترکردنی خەرجییەکانی تایبەت بە کەرتی تەندروستی، ئەو پلانانەش بە گوتەی میرزووف، "بۆ هاوکاریکردنی لاواز و هەژارەکان، گرنگن".  هەروەها ئەوەشی گوتووە "بەڵام هاوکات لەگەڵ دانانی ئەو پلانانە، دەبێت حکومەت چاکسازیی داراییش ئەنجامبدات کە گۆڕانکاریی ریشەیی لە ئابووریی وڵات لەخۆبگرێت تاوەکو حکومەت دەستی بە پارە بگات و بتوانێت دەست بە پرۆژەکانی بنیاتنان و خەرجکردن بۆ چینە هەژارەکانی کۆمەڵگە بکات".  میرزووف پشتگیریی سندووقی نەختی نێودەوڵەتی بۆ حکومەتی عێراق دەربڕی و گوتی "بەتەواوەتی ئامادەیە پشتگیری لە کۆششی حکومەتی عێراق بکات لە تێپەڕاندنی ئەو ئاڵنگارییانە".  ئەمەش لەکاتێکدایە کە زیاتر لە هەفتەیەکە بەهای دیناری عێراقی بەرامبەر دۆلاری ئەمریکی دابەزینی بەرچاوی بەخۆوە بینیوە، بانکی ناوەندی عێراقییش بڕیاریداوە بەهای دینار بەرامبەر دۆلار لە ١٤٥ هەزار دینار بۆ هەر ١٠٠ دۆلارێک جێگیربکات.