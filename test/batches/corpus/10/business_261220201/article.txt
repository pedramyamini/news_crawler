بەگوێرەی داتاکانی ئیدارەی گومرگەکانی چین، ئەو وڵاتە لە مانگی تشرینی دووەم رۆژانە ٨٧٨ هەزار و ٨٣٩ بەرمیل نەوتی لە ئەمریکا هاوردەکردووە کە یەکسانە بە ٣.٦١ ملیۆن تۆن نەوت، لەکاتێکدا لە مانگی ١١ی ساڵی رابردوو رۆژانە تەنیا ٢٦٠ هەزار تۆن نەوتی هاوردەکردووە.  داتاکانی گومرگی چین دەریدەخەن، سعودیە جارێکی دیکە پلەی یەکەمی لە هەناردەکردنی نەوت بۆ چین بەدەستهێناوەتەوە و لە مانگی تشرینی یەکەم رۆژانە ٨.٤٨ ملیۆن تۆن کە هاوتایە بە ٢.٠٦ ملیۆن بەرمیل لە رۆژێکدا نەوتی هەناردەی چین کردووە، بەمەش هەناردەی نەوتی شانشینی سعودیەی عەرەبی بۆ چینی گەورەترین هاوردەکاری نەوت بە رێژەی ٤٣ % بەرزبووەتەوە.   بەگوێرەی ئامارەکان، لە کانوونی دووەم بۆ تشرینی دووەم هەناردەی نەوتی سعودیە بۆ چین ٢.٢ % بەرزبووەتەوە کە زۆرترین هەناردە لەدوای مانگی حوزەیرانەوە بووە، ئەوەش بەهۆی ئەوەی لە مانگی شووبات تاوەکو مانگی ئایار بەهۆی بڵاوبوونەوەی ڤایرۆسی کۆرۆنا و کەمبوونەوەی چالاکییە ئابوورییەکان چین کەمترین خواستی لەسەر نەوت هەبوو.  لەدوای سعودیە، رووسیا بە دووەم گەورەترین هەناردەکاری نەوت بۆ چین دێت، کە لە مانگی تشرینی یەکەم رۆژانە ١.٤٨ ملیۆن بەرمیل نەوتی هەناردەی ئەو وڵاتە کردووە.  عێراقیش کە دووەم گەورەترین هەناردەکاری نەوتی نێو رێکخراوی ئۆپێکە ریزبەندی سێیەم گەورەترین هەناردەکاری نەوتی بۆ چین گرتووە، کە رۆژانە ١.٢٤ ملیۆن بەرمیل نەوتی هەناردەی ئەو وڵاتە کردووە کە بەراورد بە هەمان ماوەی ساڵی رابردوو ٢١ % بەرزبووەتەوە.  بەگوێرەی ئامارەکان چین نەوتی لە ڤەنزوێلا هاوردەنەکردووە، ئەوەش بەهۆی گەمارۆکانی سەر حکومەتی ڤەنزوێلا لەلایەن ئەمریکا و هەڕەشەی سەپاندنی سزا بەسەر هەر وڵات و کۆمپانیایەک مامەڵە لەگەڵ کەرتی نەوتی ڤەنزوێلا بکەن.