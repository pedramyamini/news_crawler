کرێکارانی هیند، کە گرێبەستیان لەگەڵ کۆمپانیاکەدا هەیە، ئاشکرایانکرد کرێی تەواوی خۆیان لە کارکردن لەگەڵ کۆمپانیای ' ویسترۆن ' دا پێنەدراوە. ئەوەش ناچاریکردوون داوای مافە یاساییەکانی خۆیان بکەن.  کرێکارە خاوەن گرێبەستەکان لە کارگەی کۆمپانیاکە لە ناوچەی بنگالور کۆبوونەوە، لەپێناو داواکردنی خەرجکردنی تەواوی کرێکانیان و باشکردنی دۆخی کاژێرەکانی کارکردن. کاتێک پۆلیس گەیشتە شوێنی گردبوونەوەی کرێکارەکان، پێکدادان لەنێوان هەردوولادا روویدا، کارەکە سەریکێشا بۆ تێكشکاندنی کەرەستەکانی کارگەکە و ئۆتۆمبێلەکانی.  کۆمپانیا تایوانییەکە ئاشکرایکرد بەبەهای ٦٠ ملیۆن دۆلار زیان بە کەرەستەکانی گەیشتووە، بەڵام هەندێک سەرچاوە بڕی زیانەکان بەکەمتر دەخەمڵێنن، هەندێک سەرچاوەی دیکەش گوتوویانە زیانەکان زیاتر لە حەوت ملیۆن دۆلار بووە.  هاوکات بۆرسەی تایوان رایگەیاند، رووداوەکان نەبوونەتە هۆکاری گەورەی کەمبوونەوەی بەرهەمەکانی کۆمپانیاکە، ئاشکرایکرد کۆگای کۆمپانیاکەش هیچ زیانێکی بەرنەکەوتووە، بەپێچەوانەی هەواڵی هەندێک میدیای ناوخۆییەوە، کە باسیان لە زیانی گەورە بە کۆگای کۆمپانیاکە کردبوو.  لە دوای رووداوەکان، بەهای پشکەکانی کۆمپانیاکە بەنزیکەی ٢، ٥ لەسەد دابەزی لە مامەڵەی بازاڕەکانی ئاسیا، ئەوەش رەنگدانەوەی لەسەر بۆرسەی تایوان هەبوو.  کۆمپانیا تایوانییەکە رایگەیاند، هاوکاریی دەسەڵاتدارانی ناوخۆیی دەکات بۆ گەیشتن بەهۆکاری راستەقینەی رووداوەکە، ئەوەشی خستەڕوو کە لە دانوستاندایە لەگەڵ کۆمپانیای دڵنیایی، لەبارەی رووداوەکانەوە.  کۆمپانیا ' ئەپڵ ' ی ئەمریکی لای خۆیەوە ئاشکرایکرد، لێکۆڵینەوەی بۆ زانینی راستییەکان لەبارەی رووداوەکەوە دەستپێکردەوە، ئاشکرایکرد فەرمانبەران و ژمێرکارانی خۆی ناردووەتە هیندستان بۆ تێگەیشتن لەوەی کۆمپانیا تایوانییەکە بەڵێنی کاری لەگەڵ کرێکارەکاندا شکاندووە یان نا.  کۆمپانیای ' ویسترۆن ' ی تایوانی، گەورەترین سەرچاوەی بەرهەمهێنانی کەرەستەکانی ئەپڵە، ماوەی چوار ساڵە کاردەکات لە بەرهەمهێنانی ' ئایفۆن ' دا لە هیندستان.