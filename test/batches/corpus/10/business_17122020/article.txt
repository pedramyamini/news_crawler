بیتکۆین کە تەنیا ١٢ ساڵ بەسەر دامەزراندیدا تێدەپەڕێت، ئێوارەی رۆژی چوارشەممە بەهاکەی بەرزبووەوە بۆ ٢٠ هەزار و ٣٩٨ دۆلار.  بەهای یەک بیتکۆین لە مانگی ئاداری ئەمساڵدا تەنیا ٥ هەزار دۆلار بوو، بەڵام لەو کاتە بەدواوە بەهاکەی بەردەوام بەرزبووەتەوە. لە هەفتەی رابردووشدا بەرزبوونەوەکانی بەهای بیتکۆین خێراتربوون، ئەویش دوای ئەوەی کۆمپانیای پای پال رایگەیاند رێگە بە بەکاربەرانی دەدات بیتکۆین بەکاربهێنن و بیگۆڕن بە دراوەکانی دیکە.  هەرچەندە هێشتا هیچ بانکێکی ناوەندی دانی بە بیتکۆین نەناوە و ئامادە نییە پاڵپشتی ئەو دراوە دیجیتاڵییە بکات، بەڵام لەسەر ئاستی جیهاندا بانکەکان خۆیان خەریکن بەرەو دامەزراندنی دراوی دیجیتاڵی تایبەت بە خۆیان هەنگاو دەنێن.  تۆڕی کۆمەڵایەتیی فەیسبووکیش لەمساڵدا رایگەیاند کە دراوی دیجیتاڵی خۆی بەناوی لیبرا دادەمەزرێنێت. هەر یەکە لە بانکە ناوەندییەکانی ئەمریکا، سویسرا و چین سەرقاڵی دامەزراندنی جۆرێک لە دراوی دیجیتاڵی خۆیانن.