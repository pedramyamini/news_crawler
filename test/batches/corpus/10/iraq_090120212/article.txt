شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، بەشێک لە کوتلە سیاسییەکان داوای هەموارکردن و گۆڕانکارییکردن لە پرۆژەیاساکە دەکەن، بۆیە ئەمڕۆ خوێندنەوەی یەکەمی بۆ دەکرێت و گرفت دروستنابێت. دوای ٧٢ کاژێر تێپەڕبوون لە خوێندنەوەی یەکەم، پەرلەمان دەتوانێت خوێندنەوەی دووەم بکات.  ئەندامەکەی لیژنەی دارایی لە پەرلەمانی عێراق ئاماژەی بەوەکرد، پەرلەمانتاران بەگشتی تێبینییان هەیە لەسەر سەپاندنی باج بەسەر فەرمانبەران، هەروەها زۆریی قەبارەی خەرجی، داهات وەک پێویست نییە و کەمە، بەو پێیەش "کورتهێنانێکی یەکجار زۆر هەیە"، کە ئەو کورتهێنانە پێچەوانەی یاسای بەڕێوەبردنی داراییە، نەبوونی خزمەتگوزاریی و پرۆژەی وەبەرهێنان، هەموو ئەمانە تێبینی گشتی لەسەر پرۆژە یاساکەدا هەیە.  هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، کاژێر ٥ ـی ئێوارەی ئەمڕۆ پەرلەمانی عێراق کۆدەبێتەوە و بەرنامەی کاریش تەنیا یەک بڕگەی لەخۆگرتووە، ئەویش خوێندنەوەی یەکەمە بۆ پرۆژە یاسای بودجەی ٢٠٢١.  هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، کاژێر ٥ ـی ئێوارەی ئەمڕۆ پەرلەمانی عێراق کۆدەبێتەوە و بەرنامەی کاریش تەنیا یەک بڕگەی لەخۆگرتووە، ئەویش خوێندنەوەی یەکەمە بۆ پرۆژە یاسای بودجەی ٢٠٢١.  لە بەشێکی دیکەی قسەکانیدا شێروان میراز رایگەیاند، "لە پرۆژەیاساکەدا خەرجییەکی زۆر بۆ بواری وزە دانراوە چ لە نەوت چ لە کارەبا، خەرجییەکی زۆر بۆ وەزارەتی بەرگری و ناوخۆ دانراوە کە بەشی هەرەزۆری ئەو خەرجییانە دەڕوات بۆ مووچە، بۆیە دوای گفتوگۆکردن، ئەوسا دێینە سەر تێبنییەکان، پارێزگاکان، وەزارەتەکان، بەم شێوەیە پەیتا پەیتا سەرەنج  و تێبینییەکان وەردەگیرێن".      رەشنووسی پرۆژەیاسای بودجەی فیدراڵیی عێراق بۆ ساڵی ٢٠٢١ کە لە ٢١/١٢/٢٠٢٠ ئەنجوومەنی وەزیرانی عێراق پەسندی کرد، قەبارەکەی زیاتر لە ١٦٤ تریلیۆن دینارە. داهاتی عێراق زیاتر لە ٩٣ تریلیۆن دینارە کە ٧٣ تریلیۆن دیناری داهاتی نەوتە و ٢٠ تریلیۆن دیناریشی داهاتی نانەوتییە.  لە پرۆژەیاساکەدا نرخی نەوتی خاو بە ٤٢ دۆلار خەمڵێندراوە و عێراق بەتێکڕا رۆژانە ٣ ملیۆن و ٢٥٠ هەزار بەرمیل نەوت هەناردە دەکات. بودجەکە زیاتر لە ٧١ تریلیۆن دینار کورتهێنانی هەیە و بەهای یەک دۆلار بە ١٤٥٠ دینار هەژمار دەکرێت. بودجەی ٢٠٢١ پێویستی بە قەرزکردنی ٤٧ تریلیۆن و ٨١٧ ملیار دینارە.