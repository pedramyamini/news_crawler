دەستپێکردنی گەشتی کەشتیی گەشتیاریی گراندیۆسا دوای ئەوە دێت، کە لە مانگی ٣ی ئەمساڵەوە بەهۆی بڵاوبوونەوەی ڤایرۆسی کۆرۆنا هاتووچۆی کەشتییە گەشتیارییەکان قەدەخەکرا.  کەشتیی گراندیۆسا بڕیارە لە چەندین وڵاتی کەناری دەریای ناوەڕاست بووەستێت و گەشتیاران بگوازێتەوە بۆ ناوچە سەرنجڕاکێشەکانی کەناری دەریای ناوەڕاست.  دەستپێکردنی گەشتەکان دوای ئەوە دێت کە سەرهەڵدانی شەپۆلێکی نوێی ڤایرۆسی کۆرۆنا لە ئەوروپا دیسان نیگەرانی لێکەتووەتەوە.  وڵاتانی ئیتاڵیا، ئیسپانیا و یۆنان سێ گەورەترین وڵاتی گەشتیاریی ئەوروپان، بەڵام بڵاوبوونەوەی ڤایرۆسی کۆرۆنا، شوێنە گەشتیارییەکانی پێ داخستوون.  هەرچەندە  ئەو وڵاتانە لە مانگی حوزەیران و تەممووزەوە بەشێکی شوێنەکانیان کردەوە و وەک پلانی هەستانەوەی ئابووری سەیریان دەکرد، بەڵام بەرزبوونەوەی ژمارەی تووشبوون بە کۆرۆنا وایکردووە گەشتیاریی لەو وڵاتانە تاوەکو ئاستێکی تەواو نزم دابەزێت. ئەوانەشی کە وەکو گەشتیار بۆ ئەو وڵاتانە چوون، هێندەی دەبێت ئاگاداری خۆیان بن و پابەندی رێکارە تەندروستییەکان بن، هێندە چێژ لە گەشتەکەیان وەرناگرن. هۆکارەکەش تەنیا بەرزبوونەوەی ژمارەی تووشبوونە بە کۆرۆنا کە لە هەندێک وڵاتی ئەوروپا بە شەپۆلی دووەمی کۆرۆنا ناوی دەبەن.  ئیتاڵییەکان دەڵێن لە ترسی ئەوەی دووبارە لە مانگی ئەیلوول قەدەخە رانەگەیێنرێت ناچارن رێگە لە کەمترین بەریەککەوتن بگرن.  ژمارەی تووشبووانی کۆرۆنا لە ئیتاڵیا گەیشتووەتە ٢٥٣ هەزار و ٩١٥ کەس. هەروەها ٣٥ هەزار و ٣٩٦ کەس گیانیان لەدەستداوە و ٢٠٣ هەزار و ٧٨٦ کەسیش چاکبوونەتەوە.