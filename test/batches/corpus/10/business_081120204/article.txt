دەستەی رێکخستنی بازاڕی ئێران رایگەیاند، بڕیاری قەدەخەی هەناردەکردنی گۆشتی مریشک بە مەبەستی کۆنترۆڵکردنی نرخ و پێشگرتن لە بەرزبوونەوەی زیاتری نرخەکەی دراوە.   ماوەیەکە حکومەتی ئێران دابینکردنی ئالیکی هاوردەکراوی بۆ کێڵگە پەلەوەرییەکان سنووردارکردووە، ئەوەش بووەتە هۆی ئەوەی کە بەشێک لە کێڵگە پەلەوەرییەکان دابخرێن و هەندێکیشیان بەرهەمیان کەمبکەنەوە.  بەپێی بڕیاری حکومەت، نرخی کیلۆیەک مریشکی زیندوو لە کێڵگەکان ١٤ هەزار و ٤٠٠ تمەنە و لە بازاڕەکانیشدا بە سەرووی ٢٠ هەزار تمەن بە خەڵک دەفرۆشرێت.   ئێران ساڵی رابردوو، هەناردەکردنی مەڕوماڵاتی زیندوو و گۆشتی سووریشی قەدەخەکرد، بەڵام ئەو بڕیارە نەیتوانی رێگە لە بەرزبوونەوەی نرخی گۆشتی سوور لەنێوخۆی ئەو وڵاتە بگرێت.