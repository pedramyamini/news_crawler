ئەمریکا لە ساڵی ٢٠١٨ ەوە کەرتی وزەی ئێرانی خستووەتە لیستی رەش، بەڵام لەوکاتەوە گڵۆپی سەوزی بۆ عێراق هەڵکردووە گاز لە ئێران بکڕێت.  لە مانگی ئایاری ئەمساڵ واشنتن چوار مانگ وادەی لێخۆشبوونی بۆ عێراق بۆ کڕینی گازی ئێرانی درێژکردەوە، بڕیاربوو لەم چەند رۆژەدا وادەکە بەسەربچێت، بەڵام بەغدا بێتوانایی خۆی نیشانداوە لە دابینکردنی کارەبادا، ئەگەر گاز لە ئێران نەکڕێت، ئەمە لەکاتێکدایە سێ بەشی کەرتی کارەبای عێراق پشت بە گازی ئێران دەبەستێت.  ئەمریکا گوشارەکانی بۆ سەر عێراق زیادکردووە، تاوەکو لە کەرتی وزەدا سەربەخۆ بێت و دەستبەرداری گازی ئێران بێت، بەتایبەتی لەکاتێکدا کە عێراق لەگەڵ چەندین کۆمپانیای ئەمریکی گرێبەستی هەیە.  کاتێک مستەفا کازمی، سەرۆکوەزیرانی عێراق لە مانگی ئابی ئەمساڵ سەردانی واشنتنی کرد، چەندین رێککەوتنی بازرگانی لەگەڵ کۆمپانیا ئەمریکییەکان واژۆکرد، لەنێویاندا ناوی کۆمپانیاکانی شێڤرۆن، بەیکر هیوس، ئێکسۆن مۆبیل و جەنەرال ئەلیکتریک هەبوو.  عێراق دووەم گەورەترین ئەندامی بەرهەمهێنەری رێکخراوی ئۆپێکە، بۆ دابینکردنی ٩٠ لەسەدی بودجەکەی پشت بە هەناردەکردنی نەوتەکەی دەبەستێت، بەڵام دابەزینی نرخی نەوت و زیادبوونی گەندەڵی و بەهەدەردانی سامانی گشتی لەماوەی دوو ساڵی رابردوو شەپۆلێکی بەردەوامی خۆپێشاندان و ناڕەزایی ورووژاند کە سەتان قوربانی لێکەوتووەتەوە.