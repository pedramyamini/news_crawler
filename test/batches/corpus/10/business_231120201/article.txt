ئەمە بەرزترین نرخی نەوتە لە ماوەی ١٢ هەفتەی رابردوودا کە بازاڕی نەوت بەخۆیەوە بینیویە.  هۆکاری سەرەکی بەرزبوونەوەی نرخی نەوت بۆ گەشبینی بازرگانانی نەوت دەگەڕێتەوە لەسەر بەرزبوونەوەی خواست بۆ نەوتی خاو دوای ئەوەی ڤاکسینەکانی دژی ڤایرۆسی کۆرۆنا لەلایەن چەند کۆمپانیایەکی بەرهەمهێنان بەسەرکەوتوویی تاقیکرایەوە.  سەرەڕای ئەوەش بەرزبوونەوەی نرخی نەوت سنوورداربووەوە لەبەر راگەیاندنی رێوشوێنی نوێی قەدەخەی هاتووچۆ لە ئەوروپا کە ماوەیەی چەند هەفتەیەکە لە چەندین وڵاتی ئەوروپا راگەیێندراوە و کۆتایی پێنەهاتووە.  ستێڤن ئەنەس، شرۆڤەکاری گەورەی کۆمپانیای "ئەگزی ترەید" لە بارەی نرخی نەوتەوە رایگەیاند، " هەستێکی ئەرێنی لە ناو بازاڕی نەوت دروستبووە بەهۆی تاقیکردنەوەی ڤاکسینەکان بە سەرکەوتوویی. "  ئەو شرۆڤەکارە هەروەها رایگەیاند "پێشبینی دەکرێت لە کۆتایی ئەم مانگەدا، ئەو کاتەی کە بەرهەمهێنەرانی نەوت کۆدەبنەوە درێژە بەرێککەوتنەکەی نێوانیان بدەن لەسەر بەردەوامیدان بە کەم خستنەڕووی نەوتی خاو بە بڕی رۆژانە ٧.٧ ملیۆن بەرمیل بۆ ماوەی سێ تاوەکو شەش مانگی زیاتر.  لەلایەکی دیکەوە بەپێی کارگێڕی نەوتی ئەمریکا، ژمارەی سەکۆ نەوتییەکان لەو وڵاتە بۆ یەکەمجار لە ماوەی ١٠ هەفتەدا بەرەو دابەزین ئاراستەی گۆڕیوە. هەموو ئەم هەواڵانە بوونەتە پاڵپشتیکار بۆ بەرزکردنەوەی نرخی نەوت لەکاتی کردنەوەی بازاڕەکانی ئەمڕۆ.   سەبارەت بە نرخی زێڕ هەرچەندە بەرەبەیانی ئەمڕۆ دووشەممە لە کاتی کردنەوەی بازاڕەکانی جیهاندا نرخی زێڕ بە دابەزین کرایەوە، بەڵام بەزوویی ئاراستەی خۆی گۆڕی و بەرەو بەرزبوونەوە هەنگاوی نا.  یەکێک لەو هۆکارانەی کە نرخی زێڕی بەرزکردەوە، دابەزینی بەهای دۆلاری ئەمریکی بوو بەرامبەر بە دراوەکانی دیکە، کە بەشێوازێکی نەریتی دەبێتە هۆکاری بەرزبوونەوەی نرخی زێڕ.  وەزیری گەنجینەی ئەمریکا رایگەیاندووە، وەزارەتی گەنجینە و بانکی ناوەندی ئەمریکا ئامرازی زۆریان لەبەردەستە بۆ پاڵپشتیکردن لە ئابووری ئەمریکا.  هەفتەی رابردوو ناکۆکییەکی نێوان بانکی ناوەندی ئەمریکا و وەزارەتی گەنجینەی ئەمریکا بازاڕەکانی ئەمریکای دابەزاندبوو.  مایکل ماککارتی شرۆڤەکاری کۆمپانیای راوێژکاری " سی ئێم سی" لەو بارەیەوە رایگەیاند، "ئەو راستییەی کە هێشتا دەسەڵاتدارانی ئەمریکی نەیانتوانیوە بگەنە رێککەوتن لەسەر پاکێجێکی نوێی هاندانی ئابووری، زۆر پاڵپشتیکەر بووە بۆ بەرزکردنەوەی نرخی زێڕ".  وانگ تائۆ شرۆڤەکارێکی دیکەی بازاڕە داراییەکان پێیوایە ئەگەر پاکێجێکی هاندانی نوێ لە ئەمریکا پەسەند نەکرێت ئەوا ئەگەری کەمە نرخی زێڕ دابەزێت بۆ خوارەوەی ١٨٥٥ دۆلار لە هەر ئۆنسەیەکدا.