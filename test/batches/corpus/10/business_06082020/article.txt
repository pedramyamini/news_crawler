کۆمپانیای سامسۆنگ کە یەکێکە لە گەورەترین کۆمپانیاکانی بەرهەمهێنەری مۆبایل و ئامێری ئەلیکترۆنی، نوێترین بەرهەمی مۆبایلی خۆی، سامسۆنگ گەلەکسی، گەلەکسی نۆت ٢٠ و گەلەکسی نۆت ٢٠ ئۆڵترای نمایشکرد.  مێری لی، بەڕێوبەری ستراتیژی و هاوبەشی کۆمپانیای سامسۆنگ لەو بارەیەوە رایگەیاند رۆژ لە دوای رۆژ مەودای نێوان شوێنی کارکردن و شوێنی حەوانەوە لە ماڵەوە کەمدەبێتەوە. کۆمپانیاکەش دەبێت ئاسانکاری بۆ کەمکردنەوەی ئەو مەودایە بکات کە لە دوای بڵاوبوونەوەی ڤایرۆسی کۆرۆنا بووەتە دیاردەیەک و راستییەکی نوێ.  مێری لی دەڵێت بەرهەمە نوێیەکانی کۆمپانیای سامسۆنگ بەو ئامانجە دروستکراون کە خزمەت بە ژیانی رۆژانەی خەڵک دوای سەرهەڵدانی پەتای کۆرۆنا بکات.  جگە لەو دوو بەرهەمە کۆمپانیای سامسۆنگ هەروەها چەندین بەرهەمی دیکەی نوێی خستووەتەڕوو. یەکێک لەو بەرهەمانە مۆبایلی چەماوەی گەلەکسی زێد فۆڵدی دووە.   کۆمپانیاکە هەروەها تابلێتەکانی ئێس حەوت و ئێس حەوت پلەسی ئەپدەیت کردووەتەوە.  نمایشی ئەو بەرهەمانە لە کاتێکدایە کە فرۆشی کۆمپانیای سامسۆنگ لە چارەکی دووەمی ئەمساڵ بەراورد بە ساڵی رابردوو بە رێژەی ٢٩ % کەمیکردووە.