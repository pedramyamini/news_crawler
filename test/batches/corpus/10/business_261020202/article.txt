کۆمپانیاکە بڕیاریداوە لەوە بەدواوە سەرقاڵی جێبەجێکردنی پلانەکانی بێت لە هەرێمی کوردستان، کە بەرزکردنەوەی ئاستی بەرهەمهێنانی گازی سرووشتییە لە هەرێمی کوردستان.  کۆمپانیای داناگاز زۆربەی سامان و کێڵگەکانی لە میسر بە کۆمپانیای میسری " ئای پی ئار وەستانی" بە بەهای ٢٣٦ ملیۆن دۆلار دەفرۆشێت.  داناگاز چوار کێڵگەکەی خۆی لە بەشی وشکایی لە میسر دەفرۆشێت و فۆکەس دەخاتە سەر پەرەپێدانی کێڵگەکانی لە هەرێمی کوردستان کە بە "کێڵگەی گەورە" و لە چوارچێوەی ستانداردی جیهانی پێناسەی کردوون.  د. پاتریک ئالمان وارد، بەڕێوەبەری جێبەجێکاری کۆمپانیای داناگاز لەو بارەیەوە رایگەیاند: "فرۆشتنی سامانەکانمان لە میسر وەرچەرخانێکی ستراتیژیی کۆمپانیاکەیە بۆ ئەوەی فۆکەس بخەینە سەر کێڵگەکانمان لە هەرێمی کوردستان کە ئێستا خاوەنی یەک ملیار بەرمیل هاوتای نەوتن و زیاتر گونجاون بۆ پەرەپێدان و بەرهەمهێنان. "  کۆمپانیای داناگاز لە کێڵگەی خۆرمۆر لە هەرێمی کوردستان رۆژانە زیاتر لە ٤٠٠ ملیۆن پێی سێجا گازی سرووشتی بەرهەمدەهێنێت، کۆمپانیاکە ئامانجییەتی تاوەکو چەند ساڵی داهاتوو ئاستی بەرهەمهێنانی خۆی بەرزبکاتەوە بۆ رۆژانە ٩٠٠ ملیۆن پێ سێجا.  ئەو گازەی کە داناگاز لە هەرێمی کوردستان بەرهەمی دەهێنێت، لە دوو وێستگەی کارەبای هەولێر و سلێمانی بە مەبەستی بەرهەمهێنانی کارەبا بەکاردەهێنرێت.  بڕیاروایە تاوەکو ساڵی ٢٠٢٢ بەرهەمهێنانی گازی سرووشتی هەرێمی کوردستان لەلایەن کۆمپانیای داناگازەوە بەرزبکرێتەوە بۆ ٦٥٠ ملیۆن پێی سێجا لە رۆژێکدا و بەوپێیەش کاریگەرییەکی گەورە لەسەر بەرزکردنەوەی بەرهەمهێنانی کارەبا دەبێت.  تاوەکو ساڵی ٢٠٢٣ بریارە بەرهەمهێنانی گازی سرووشتی لە هەرێمی کوردستان زیاتر بەرزبێتەوە بۆ ٩٠٠ ملیۆن پێی   سێجا و بەمەبەستی پیشەسازی یان هەناردەکردن کەڵکی لێوەربگیرێت.