یوسف موسا، پەیامنێری رووداو لە زاخۆ رایگەیاند، لیژنەکە لە هەردوو بەڕێوەبەرایەتی کشتوکاڵ و سایلۆی زاخۆ پێکهێندراوە، لیژنەکە رێنمایی چۆنیەتی وەرگرتنی گەنمیان بە جووتیاران داوە. پێشبینی دەکرێت ئەمساڵ سایلۆی زاخۆ زیاتر لە ٣٧ هەزار تۆن گەنم لە جووتیارانی سنوورەکە وەربگرێت.  پەیامنێری رووداو دەڵێت، بڕیارە لە ٠١ - ٠٦ - ٢٠٢٠ تاوەکو ٠١ - ٠٧ - ٢٠٢٠ دەست بە وەرگرتنی گەنمی جووتیاران بکرێت، ماوەی ١٠ ساڵ دەبێت هەریەک لە سایلۆیەکانی زاخۆ، فایدە و شێخان بەرهەمی جۆیان لە جووتیاران وەرنەگرتووە، بڕیارە ئەمساڵیش بەرهەمی جۆ لە جووتیاران وەرنەگیرێت.  ئەحمەد سامی، بەڕێوەبەری کشتوکاڵی زاخۆ بە تۆڕی میدیایی رووداوی راگەیاند: "تیمەکانی ئێمە لەگەڵ بەڕێوەبەرایەتی سایلۆی زاخۆ ئامادەباشیان کردووە بۆ وەرگرتنی گەنمی جووتیاران، پێشوەختەش پلانی خۆمان ئامادەکردووە و پلانەکەشمان بۆ بەڕێوەبەرایەتی کشتوکاڵ رەوانەکردووە، بڕیارە پلانەکە بۆ وەزارەتی کشتوکاڵی حکومەتی هەرێمی کوردستان رەوانە بکرێت و ئەوانیش رەوانەی بەغدای بکەن".  بە بڕوای بەڕێوەبەری کشتوکاڵی زاخۆ بەراورد بە ساڵی رابردوو پێشبینی ئەوە دەکەن بەرهەمی ئەمساڵ زیاتر بێت و هۆکارەکەشی بۆ "باشتربوونی کەشوهەوا لەمساڵدا و بارانبارین لە کاتی خۆیدا" گەڕاندەوە.