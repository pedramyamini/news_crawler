وەزیری نەوتی عێراق لە بەیاننامەیەکی هاوبەشدا لەگەڵ عەبدولعەزیز بن سەلمان، وەزیری وزەی سعودیە رایگەیاند جگە لەو بڕە کە تائێستا کەمیان کردووەتەوە لەو دوو مانگەدا رۆژانە ٤٠٠ هەزار بەرمیلی دیکەی نەوت لە ئاستی بەرهەمهێنانی نەوتی خۆیان کەمدەکەنەوە.  عێراق بەپێی رێککەوتنەکەی ئۆپێک پلەس لە مانگی ئاب و سێپتێمبەری ئەمساڵ دەبێت رۆژانە ٨٥٠ هەزار بەرمیل نەوت کەمبکاتەوە.  وەزیری نەوتی عێراق رایگەیاند لەگەڵ ئەو کەمکردنە نوێیانە، کۆی کەمکردنی ئاستی بەرهەمهێنانی نەوت لەلایەن عێراقەوە بەرزدەبێتەوە بۆ ١ ملیۆن ٢٥٠ هەزار بەرمیل لە رۆژێکدا.  بەیاننامە هاوبەشەکەی وەزیری نەوتی عێراق و وەزیری نەوتی سعودیە دەڵێت دوو لایەن پابەندی تەواوی خۆیان بە رێککەوتنەکەی ئۆپێک پلەس دووپاتکردووەتەوە.  لە چوارچێوەی رێککەوتنی ئۆپێک پلەس ٢٣ بەرهەمەهێنەری نەوتی ئەندام لە رێکخراوی ئۆپێک و دەرەوەی ئەو رێکخراوە بڕیارە لەم مانگەدا رۆژانە ٧.٧ ملیۆن بەرمیل نەوت کەمبکەنەوە، ئەمەس لە پێناو گەڕاندنەوەی سەقامگیری بۆ بازاڕەکانی نەوت.