جەواد هیدایەتی، بەڕێوەبەری گشتیی نووسینگەی ترانزیتی رێگاوبانی ئێران رایگەیاند: لەپەیوەندییە دیپلۆماسییەکانمان لەگەڵ هەرێمی کوردستان خۆشبەختانە داخستنی دەروازە سنوورەییەکانی نێوان هەردوولا هەڵوەشایەوە و گەشتیارانی هەردوولا دەتوانن هاتووچۆ بکەن.  بەگوتەی هیدایەتی، هاتووچۆی گەشتیار تەنیا لەنێوان هەرێمی کوردستان و ئێراندا هەیە و هاتووچۆی گەشتیاران لەگەڵ عێراق راگیراوە و قەدەخەیە.  لەوبارەوە بەڕێوەبەری گشتیی نووسینگەی ترانزیتی رێگاوبانی ئێران دەڵێ: بارودۆخی هەرێمی کوردستان جیاوازە، لەبەر ئەوەی هەرێمی کوردستان بارودۆخێکی بنبەستی هاتووچۆی لەگەڵ دراوسێیەکانیدا هەیە پەیوەندیی بازرگانیی و هاتووچۆی لەگەڵ ئێران هەیە، پەیوەندییەکانمان لەگەڵ ئەوان نزیکتر و باشترە، بەڵام باشووری عێراق لە رێگەی کەنداوەوە دەتوانن هاتووچۆ بکەن و دۆخیان جیاوازە.  هەروەها فەرید حەقپەنا، بەڕێوبەری گومرگی باشماخی مەریوان بە ئاژانسی ئێرنا، ئاژانسی فەرمیی حکومەتی ئێرانی راگەیاندووە: "بە هەوڵی کۆنسوڵخانەی کۆماری ئیسلامی ئێران و بەبڕیاری وەزارەتی ناوخۆی حکومەتی هەرێمی کوردستان هاتووچۆ لە دەروازی سنووری باشماخ رۆژی شەممە ئاسایی بووەتەوە".  حەقپەنا دەڵێت "خەڵک بە رەچاوکردنی رێوشوێنە تەندروستییەکان و پشکنینی کۆرۆنا دەتوانن هاتووچۆ بکەن".  لەلایەکی دیکەوە مرادعەلی تاتار، قایمقامی قەسری شیرین لە پارێزگای کرماشان رۆژی یەکشەممە گوتی، بڕیاری قەدەخەی هاتووچۆی گەشتیاری لە دەروازەکانی پەروێزخان و خوسرەوی هەڵوەشاوەتەوە و خەڵک دەتوانن هاتووچۆ بکەن.  وڵاتی عێراق دوای تەشەنەسەندنی ڤایرۆسی کۆرۆنای بەریتانی دەروازە سنوورییەکانی خۆی داخست، هەرێمی کوردستانیش هاتووچۆییەکانی لەگەڵ هەندێ لە وڵاتانی جیهان راگرت کە یەکێک لەوانە کۆماری ئیسلامی ئێرانە.  بەرپرسانی دەروازە سنوورییەکانی باشماخ و پەروێزخان رۆژی رابردوو رەتیانکردەوە گەشتیار لەم دەروازە سنوورییانەوە هاتووچۆ بکەن.  حوسێن ئەحمەد، بەڕێوەبەری گومرگی گەرمیان رۆژی یەکشەممە بە تۆڕی میدیایی  رووداوی راگەیاند، هەموو ئەو قسانە ناڕاستن، كە باس لەوە دەكەن،  هاتووچۆی هاووڵاتیان لە دەروازەی پەروێزخانەوە ئاسایی بێت و گوتی: هاتووچۆ تەنیا بۆ ئەو کەسانەیە کە لە ئێران دەگەڕێنەوە و ئەوانیش بۆ ماوەی ١٤ رۆژ کەرەنتین دەکرێن".  هەروەها شاخەوان عەبدوڵا، بەڕێوەبەری گومرگی باشماخی پێنجوین رۆژی شەممە، رەتیکردەوە دەروازەی سنووریی باشماخ بەڕووی هاتووچۆی هاوڵاتیاندا کرابێتەوە و هاتووچۆ ئاسایی بووبێتەوە. شاخەوان عەبدوڵڵا گوتی: بڕیارەکەی وەزارەتی ناوخۆی حکومەتی هەرێمی کوردستان گۆڕانی بەسەردا نەهاتووە و لەبەر رێگری لە تەشەنەسەندنی کۆرۆنای بەریتانی تاوەکوو ١٥ - ١ - ٢٠٢١ ناکرێنەوە.  بەگوتەی شاخەوان عەبدوڵا تەنیا خەڵکی هەرێمی کوردستان دەتوانن لە ئێران و رۆژهەڵاتی کوردستانەوە بگەڕێنەوە و هەڵگرانی پاسپۆرتی ئێرانی دەتوانن بۆ ئێران و رۆژهەڵاتی کوردستان بگەڕێنەوە.