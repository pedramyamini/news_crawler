رۆژ لە دوای رۆژ ناوەندە نێودەوڵەتییە ئابوورییەکان و ئاژانسەکان راپۆرتی خۆیان سەبارەت بە زیانەکانی ڤایرۆسی کۆرۆنا بڵاودەکەنەوە. راپۆرتەکان رەشبینی زۆریان پێوەدیارە و زۆربەیان لەسەرووی پێشبینییەکانی پێشووی ئاژانس و ناوەندە داراییەکانن.  رێکخراوی گەشتیاری جیهانی سەر بە نەتەوەیەکگرتووەکان (UNWTO)، لە راپۆرتێکی نوێیدا رایگەیاند؛ لە جیاتی ئەوەی مانگی نیسان ببێتە وەرزی گەشانەوەی گەشتیاری، ئەو مانگە بووەتە کارەساتبار و ژمارەی گەشتیارە نێودەوڵەتییەکان لەو مانگەدا ٩٧ % دابەزیوە، بەگوێرەی ئەو رێکخراوە ئاماری رێژەی گەشتیاری مانگی نیسان بەراورد بە مانگی ئادار بە رێژەی ٤٠ % دابەزیوە.  ئەو ئاژانسە ئاماژەی بەوە داوە " لەنێوان مانگی کانوونی دووەم و مانگی نیسانی ساڵی ٢٠٢٠، ژمارەی گەشتیارە نێودەوڵەتییەکان بە رێژەی ٤٤ % پاشەکشەی کردووە و کۆی زیانەکانیش نزیکەی ٢٠٠ ملیار دۆلارە".   پێشتر رێکخراوی گەشتیاری جیهانیی نەتەوەیەکگرتووەکان لە ئەنجامی لێکدانەوە بۆ کاریگەری ڤایرۆسی کۆرۆنا لەسەر کەرتی گەشتیاری رایگەیاندبوو، بەهۆی بەربەستەکانی گەشتکردن، کەرتی گەشتیاری لەنێوان ٩١٠ ملیار دۆلار بۆ ١.٢ تریلیۆن دۆلار زیانی بەردەکەوێت، هاوکات ١٢٠ ملیۆن کاریش دەخاتە مەترسییەوە.   ئەو رێکخراوە نێودەوڵەتییە سێ سیناریۆی لەبارەی داهاتووی گەشتیاری خستووەتەڕوو، بەگوێرەی باشترین سیناریۆ، هێشتا گەشتیاری نێودەوڵەتی لە ئاستی ساڵانەدا ٥٨ % پاشەکشە دەکات.   زوراب پۆلۆلیکاشڤیلی، سکرتێری گشتیی رێکخراوی گەشتیاری جیهانیی نەتەوەیەکگرتووەکان دەڵێت: ئەو کەمبوونەوە کتوپڕ و گەورەیەی ژمارەی گەشتیاران هەڕەشەی جددی لە دەرفەتەکانی کار و ئابووری دەکات. هەروەها پێیوایە دەسپێکردنەوەی گەشتیاری ببێتە کاری لەپێشینە و دەبێت بە بەرپرسیارانەوە مامەڵەی لەگەڵ بکرێت.  لە راپۆرتێکی دیکەی ئاژانسی نەتەوەیەکگرتووەکان کە رۆژی سێشەممەی رابردوو بڵاوکرایەوە، ئاژانسەکە رایگەیاند لەکاتێکدا قەیرانی ڤایرۆسی کۆرۆنا کەمێک پاشەکشەی کردووە و وڵاتان قەدەخەی هاتووچۆ و بەربەستەکان هەڵدەگرن یان بەلایەنی کەمەوە بەربەستی نوێ راناگەیێنن، کەرتی گەشتیاری بەرەو دەسپێکردنەوە دەچێت.   بەگوێرەی ئامارەکانی UNWTO ژمارەی شوێنە گەشتیارییەکان کە بەردەستن بۆ سەردانیکردن لەناوەڕاستی مانگی حوزەیران ٢٢ % ی کۆی شوێنە گەشتیارییەکان بووە، لەکاتێکدا لە مانگی پێشتر تەنیا ٣ % ی شوێنەگەشتیارییەکانی جیهان بۆ گەشتکردن بەردەست بوون.  کۆمەڵەی نێودەوڵەتیی هێڵە ئاسمانییەکان ناسراو بە IATA پێشبینی دەکات بەهۆی ڤایرۆسی کۆرۆنا لە هەردوو کەرتی فڕۆکەوانی و گەشتیاری ٢٥ ملیۆن کەس کارەکانیان لەدەستبدەن. هاوکات لە چارەگی دووەمی ئەمساڵ بەراورد بە هەمان ماوەی ساڵی رابردوو گەشتە ئاسمانییەکان بە رێژەی ٨٠ % کەمدەبنەوە و تاوەکو کۆتایی ئەمساڵیش ٣١٤ ملیار دۆلار زیان بەر هێڵە ئاسمانییەکان دەکەوێت.   کۆمەڵەی نێودەوڵەتیی هێڵە ئاسمانییەکان پێشتر ئاماژەی بەوە داوە، راگرتنی گەشتە ئاسمانییەکان وەکو رێکارێک بۆ رێگریکردن لە بڵاوبوونەوەی ڤایرۆسی کۆرنا زیانێکی بێوێنە بە هێڵە ئاسمانییەکان دەگەیێنێت، بەشێوەیەک زیانەکان دەگەنە ٣١٤ ملیار دۆلار، پێشبینیش دەکات لە چارەگی سێیەمی ئەمساڵیش گەشتی ئاسمانی لە ئاستی ناوخۆی وڵاتان و گەشتی دەرەوەش بە شێوەی سنووردار دەستپێبکەنەوە.  ئەلێکساندەر دی جونیاک، بەڕێوەبەری گشتیی یاتا رایگەیاندووە، بەدڵنیاییەوە لەکاتی کردنەوەی ئابووریی وڵاتان، کاری لەپێشینەی حکومەتەکان کردنەوەی هێڵە ئاسمانییەکانە، ئاماژەی بەوەش کردووە، دەبێت متمانە بۆ گەشتیاران بگێڕینەوە.  برایان پیرس، بەرپرسی ئابووریی IATA پێیوایە رەشبینی بە کاریگەریی ڤایرۆسی کۆرۆنا لەسەر ئابووریی جیهان، کاریگەری لەسەر دەستپێکردنەوەی گەشتە ئاسمانییەکان دەبێت لە نیوەی دووەمی ئەمساڵ و پێشیوایە ئەو رەشبینییە هەلی کاری زیاتر لە کەرتی هێڵی ئاسمانی لەدەستدەدات و متمانەش کەمدەکاتەوە.