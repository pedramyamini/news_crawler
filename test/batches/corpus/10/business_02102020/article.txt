بانك دامەزراوەیەكی نەختینەییە، کە رۆڵی نێوەندگیر لەنێوان یەكەكانی ئابووری (خاوەن پاشەكەوتەكان و وەبەرهێنەرەكان) دەبینێت، خاوەن پاشەكەوتەكان كە لە تاك و دامەزراوەكان پێكدێن، بەشێك لە قازانج و سەرمایە بەگەڕنەخراوەكانیان بۆ قازانج  و هەڵگرتن سپاردەی بانك دەكەن، وەبەرهێنەرەكانیش بۆ تەواوكردن و پەرەپێدان بە پرۆژەكانیان سوود لە سپاردەكان وەردەگرن، قەرز بە سوودی دیاریكراو لە بانكەكان وەردەگرن، بانكەكانیش بەشێك لەو سوودانە دەبەخشنە خاوەن پاشەكەوتەکان و بەشێكیشی وەك قازانج بۆ خۆیان هەڵدەگرن، ئەمە لە بارودۆخی ئاسایی و سەقامگیردا.  بەهۆی كاریگەری ئەو بارودۆخە سیاسی و ئابوورییەی لە چەند ساڵی رابردوو لەهەرێمی كوردستان هەیە، ئەم هاوسەنگییە تێكچووە ئێستا خەڵك كەمتر لە جاران پارەكانیان سپاردەی بانك دەكەن و بانكەكانیش كەمتر لە جاران قەرز دەبەخشن، چونكە زۆربەیان بەدەست نەگەڕانەوەی قەرزەكانی رابردوویان دەناڵێنن، ئەمەش كاریگەری خراپی لەسەر بارودۆخی وەبەرهێنانی بانكەكان بەتایبەت بانكە بازرگانییەكان هەبووە، چونكە نەگەڕانەوەی قەرزەكان بووەتە هۆی كەمبوونەوەی پارەی بەردەست و دروستبوونی كەلێن بۆ راكێشانی سپاردەكان، ئەمەش لاوازی متمانەی لە نێوان خەڵك و بانكەكان لێكەوتووەتەوە.   بەپێی ئاماری بەڕێوەبەرایەتیی بانكەكان لە وەزارەتی دارایی و ئابووری، پێشتر ١١٧ بانكی حكومی (٨٩ بانكی بازرگانی، ٢٨ بانكی تایبەتمەند) و ٨٥ بانكی ئەهلی (٦٥ بانكی بازرگانی، ٢٠ بانكی ئیسلامی) لە هەرێمی كوردستان هەبوون، زۆربەی بانكە ئەهلییەكان لقی بانكە بیانییەكانن و لە نێوانیشیاندا بانکەکانی لوبنان، تورکیا و قەتەر پشکی شێریان بەردەکەوێت.  توێژینەوەكەی زانكۆی سەڵاحەددین لەسەر قەرزی بانكەكان لە چوارچێوەی تێزی ماستەری قوتابییەكی كۆلێژی بەڕێوەبردن و ئابووری کراوە، کە تێیدا توێژەر بۆ توێژینەوەكەی ٧٥ % ی بانكەكانی كوردستانی بە نموونە وەرگرتووە، واتە لە كۆی ٢٠٢ بانك، ٨٩ بانكی حكومی و ٦٣ بانكی ئەهلی بە نموونە وەرگرتووە، لە ئەنجامیشدا دەركەوتووە لەكۆی ١٥٢ بانكی وەرگیراو ١١٦ بانكیان (٦٣ بانكی حكومی و ٥٣ بانكی ئەهلی) كە دەكاتە ٧٦.٣ % ی بانكە وەرگیراوەکان بەدەست نەگەڕانەوەی قەرزەكانیان دەناڵێنن كە لە زمانی ئابووری بە (الدیون المتعپرە، الدیون الصعبە، الدیون المجمدە، الدیون العالقە) ناودەبردرێن.  لەسەر ئاستی پارێزگاكان رێژەی قەرزە نەگەڕاوەكان جیاوازە، بە جۆرێك ٧٥ % ی بانكەكانی پارێزگای هەولێر، ٨٣.٧ % ی بانكەكانی پارێزگای سلێمانی، ٧٠.٦ % ی بانكەكانی پارێزگای دهۆك قەرزیان لای خەڵك و كۆمپانیاكان هەیە نایگەڕێننەوە.   توێژەر كەرخی خالید سەباح، ئامادەکاری توێژینەوەکەی بەشی ئابووری کۆلێژی بەڕێوەبەردن و ئابووریی زانکۆی سەلاحەددین دەڵێت: "لە ئەنجامی توێژینەوەکە بۆمان دەركەوت قەیرانی دارایی و پاشەكەوتی مووچە و ناكارامەیی بەێێوەبەری بەشێك لە بانكەكان و بەكارێهنانی پۆستەكانیان بۆ بەرژەوەندیی تایبەتی كاریگەری زۆر خراپی لەسەر پارەی نەختینەی بانكە ئەهلی و حكومییەكان هەبووە بە جۆرێك ٧٦.٣ % بانكە حكومی و ئەهلییەكانی هەرێمی كوردستان بە دەست نەگەڕانەوەی  قەرزەكانیانەوە دەناڵێنن".  بەهۆی قەیرانی دارایییەوە بانکە حکومییەکان نزیكەی ٦ ساڵە قەرزیان نەبەخشیوە، بۆیە لەو ماوەیەدا زیاتر بانكە ئەهلییەكان بوون کە رۆڵی قەرزدەریان گێڕاوە، ئەوەش وایکردووە پشكی شێری قەرزە نەگەڕاوەكان بەر بانكە ئەهلییەكان بکەوێت.  توێژەرەکە دەڵێت: "بانكە ئەهلییەكان بە رێژەی ٨٢.٣ % و بانكە حكومییەكان بە رێژەی ٧١.٨ % قەرزی دواكەوتوویان هەیە، گرفتی نەگەڕانەوەیان هەیە، ئەمەش متمانەی لەنێوان بانك و خەڵك لاواز كردووە، بانكە ئەهلییەكان ئەگەر گرەتنی ١٠٠ % یان بۆ گەڕاندنەوەی قەرزەكان نەبێت قەرز نابەخشن".  بەپێی ستانداردی جیهانی بوونی قەرزە نەگەڕاوەكان تاوەكو ٥ % ئاساییە، بەڵام ئەگەر بچێتە سەرووی ئەو رێژەیە، ئەوە گرفت بۆ نەختینە و قازانجی بانك دروست دەكات.  بەپێی توێژینەوەكە رێژەی ٧٦.٣ % بانكە ئەهلی و حكومییەكانی هەرێمی كوردستان  رێژەی قەرزە نەگەراوەكانیان لەنێوان ٦ % تاوەكو ٢٠ % یە.   زۆرترین ژمارەی قەرزە نەگەڕاوەکان لە نێوان ٦ % بۆ ١٠ % ی قەرزەکان لەخۆدەگرێت، لە ٢٩.٧٤ % ی  بانكەكان ئەو رێژەیە لە قەرزی نەگەڕاوە هەیە، لە ٢٥ % ی بانکەکان قەرزە نەگەڕاوەکان ١١ % تاوەكو ١٥ % یە، لە ٢٥.٨٦ % ی بانکەکان رێژەی قەرزی نەگەڕاوەی ١٦ % تاوەكو ٢٠ % هەیە و لە ٩.٤٨ % ی بانکەکان  رێژەی ٢١ % بۆ سەرەوەی نەگەڕانەوەی قەرزەكان هەیە.  كەرخی خالید، دەڵێت: "لە ئەنجامی توێژینەوەكە بۆمان دەكەوت ٩٠ % ی بانكەكانی كوردستان سەرووی ستانداردی جیهانی قەرزی نەگەڕاوەیان هەیە، رێژەی قەرزە نەگەڕاوەكانیشیان لەنێوان ٦ تاوەكو ٢٠ % ە ئەمەش رێژەیەكی بەرزە و كاریگەری خراپی لەسەر ژینگەی کاری وەبەرهێنانی بانكەكان دەبێت، بەتایبەت بانكە بازرگانییەكان، چونكە ئەوە  بووەتە هۆی كەمبوونەوەی قازانج و پارەی بەردەست و دروستبوونی كەلێن بۆ راكێشانی سپاردەكان و بەهۆیەوە چەندین بانك بۆ گەڕانەوەی سپاردەكان گرفتیان بۆ دروست بووە و بۆ پاکتاوی هەژمارەکانیان داوایان لە بانكی ناوەندی كردووە".  ئەو توێژەرە لە توێژینەوەکەیدا بۆی دەرکەوتووە، خەوشی زۆر لە بەخشینی قەرزەكان هەبووە، بۆ نمونە " ٢٠ % ی بانكەكان بۆ پاراستنی سەرمایەكانیان لێكۆڵینەوەیان لە توانای قەرزدارەكان نەكردووە، ٢٢.٦٦ % ی بانكەكان لێكۆڵینەوەیان لە لیستی دارایی قەرزەكانیان نەكردووە، ٣٤.٥ % ی بانكەكان لێكۆڵینەوەیان لەسەر رابردووی قەرزوەرگرەكان نەكردووە، ٦٢.٥ % ی بانكەكان پێیانوایە قەرزدارەکان توانای گەڕاندنەوەی قەرزەكانیان هەیە، بەڵام ئامادەنین بیانگەڕێننەوە، ٧٠.٦ % ی بانكەكان پێیانوایە ناڕوونی لە پێشكەشكردنی گەرەنتی بارمتە پێشكەشكراوەكان بۆ گەڕاندنەوەی قەرزەكان هەیە".  کەرخی خالید دەڵێت: "لە ئەنجامی توێژینەوەكە بۆمان دەركەوت بانكەكان بە دەست دیاردەی گەندەڵی و بەرپرسانی باڵای بانکەكانەو دەنالێنن، بۆ نمونە بەڕێوەبەری بانكێک لەسەر داوای كەسێكی باڵادەست قەرزی بە كەسانێك بەخشیوە كە بارمتەی وەهمیان بۆ دانەوەی قەرزەكە پێشكەش كردووە، یان بەهای بارمتەکەیان زۆر لە قەرزەکە کەمتر بووە".   لەسەر ئاستی هەرێمی کوردستان، هەولێر خاوەن زیاترین بانکی ئەهلی و حکومیشە. لەم پارێزگایە ٤٣ بانكی حكومی و ٤٨ بانی ئەهلی هەن، کە ٧٥ % یان گرفتی نەگەڕانەوەی قەرزەكانیان هەیە. پارێزگای سلێمانی بە ٤٢ بانکی ئەهلی و ٢٣ بانکی حکومی لە پلەی دووەم دێت و ٨٣.٨ % ی بانکەکانی ئەو پارێزگایە بەدەست گرفتی نەگەڕانەوەی قەرزەکانیانەوە دەناڵێنن.   لەپارێزگای دهۆك ٣٠ بانكی حكومی و ١٤ بانكی تایبەت هەن، کە ٧٠.٦ % یان گرفتی نەگەڕانەوەی قەرزەکانیان هەیە و لە پارێزگای هەڵەبجەش تەنیا ٢ بانكی حكومی هەن، کە هیچ گرفتی نەگەڕانەوەی قەرزەکانیان نییە.  بەختیار رەشید، بەرێوەبەری گشتی بانكی ئەربیل بۆ وەبەرهێنان و پێدان، دەڵێت: "ئەو كەسانەی ئێمە قەرزمان پێبەخشیوون بە رێژەی ٩٠ % بێ گرفت قەرزەكانیان گەڕاندووەتەوە، چونكە هەر لە سەرەتاوە قەرزمان بە كەسانێك نەبەخشیوە كە بە رێژەی ١٥٠ % دڵنیا نەبووبین لەوەی توانای گەڕاندنەوەی قەرزەکانیان هەیە، ئینجا ئێمە زیاتر قەرزمان بە پرۆژەكانی وەبەرهێنان بەخشیوە، تەنیا ١٠ % ی خاوەن قەرزەكانمان گرفتی گەڕانەوەیان هەبووە، ئەویش هۆكارەكەی بۆ بارودۆخی سیاسی و ئابووری هەرێمی كوردستان دەگەرێتەوە".  بە گوتەی بەختیار رەشید ئەو بارودۆخە ئابوورییەی لە دوای ساڵی ٢٠١٤ رووی لە هەرێمی كوردستان کردووە، كاریگەری زۆر خراپی لەسەر كاری بانكی هەبووە، بە جۆرێك "بانك هەیە بەرێژەی ٧٠ % تاوەكو ١٠٠ % كارەكانی وەستاوە و توانای كاری بانكی نەماوە. هۆكارەكەشی بۆ ئەوە دەگەڕێتەوە بەشێك لە پارەكانیان لەلای حكومەتە و بەشێكیشی بەهۆی كڕینەوەی چەكی بێ رەسید بووەتە چەكی مردوو، بەشێكی دیكەیان  بەهۆی نەگەڕانەوەی قەرزەكانیان پارەكەیان بووەتە قەرز و توانای گەڕانەوەی سپاردەكانیان نەماوە".  بۆ رازیكردنی بەڵێندەرەكان كاتی خۆی حكومەتی هەرێمی چەكی بێ رەسیدی دابەشكرد، ئەم چەكانەش لە بازاڕ كرین و فرۆشتنیان پێكرا، ئێستا بانكی مەركەزی بۆ گەڕانەوەی چەكە بێ رەسید و مردووەكان مەرجی هەیە ئەگەر خاوەن قەرز لە ٢٥ % ی قەرزەكەی خۆش ببێت حكومەت بە ٢٩ مانگ پارەكەی بۆ دەگەڕێنێتەوە.  بەختیار رەشید، دەڵێت: "ئەم بریارە زیانێكی گەورە بە خاوەن قەرزەكان دەگەیەنێت، چونكە لە بنەڕەتدا خاوەن قەرزەكە پرۆژەكەی بە رێژەی ١٥ % ی قازانج وەرگرتووە، ماوەیەكی زۆریشە قەرزەكەی دواكەوتووە ئێستا ئەگەر بە رێژەی ٢٥ % لە قەرزەكەی خۆش بێت كەواتە بە رێژەی ١٠ % لە سەرمایەی بنەرەتی زەرەر دەكات و گەرانەوەی پارەكەشی دەبێتە قستی مانگانە و ٢٩ مانگیش دوادەكەوێت".  بە بروای بەختیار رەشید، بەشێكی نەگەڕانەوەی قەرزی بانكەكان بۆ ناكارامەیی بەڕێوەبەری بانكەكان دەگەرێتەوە، چونكە وەك ئەو دەڵێت: " ٩٠ % ی بەرێوەبەری بانكەكان وەك پێویست شارەزاییان لە بەڕێوەبردنی بانك نییە و تەنانەت هەندێكیان پلەبەندی وەزیفی بانكیان نەبینیووە و شارەزای كاروباری بانك نین، هەیانە ماوەی ٥ ساڵ لە بانكێك فەرمانبەر بووە بە بڕیارێك بووەتە بەڕێوەبەری بانك. هەیانە ١٠ ساڵ فەرمانبەر بووە كراوەتە بەڕێوەبەری گشتیی بانك، ئەمە لەكاتێكدایە هەر كەسێك بۆ ئەوەی ببێتە بەرێوەبەرێكی باش پێویستە پلەبەندی وەزیف بانكی بینیبێت، لانیكەم ٢٠ ساڵ خزمەتی لە ناوەندێكی بانك هەبووبێت".  بەرێوەبەری گشتی بانكی ئەربیل گلەیی لە هاووڵاتیان هەیە کە کەمتر متمانە بە بانکە ئەهلییە خۆماڵییەکان دەکەن و پتر پارەکانیان لە بانکە تورکی و لوبنانییەکان دادەنێن. ئەو دەڵێت: "بەهۆی مایەپووچبوونەوە نزیكەی ١٠ بانك لە هەولێر داخران ئەو خەڵكانەی پارەیان لەو بانكانە دانابوو تووشی زەرەری زۆر بوون، چونكە خرانە ژێر سەرپەرشتی بانكی ناوەندی و بە قیست پارەكانیان بۆ گەڕایەوە".  پرۆفیسۆری یاریدەدەر دكتۆر لوقمان عوسمان، پسپۆری دارایی و بانك لە بەشی ئابووریی كۆلێژی بەرێوەبردن و ئابووری زانكۆی سەلاحەددین، دەڵێت "لە سیستەمی هەر بانكێك لیستی دیار و نادیارەكان هەیە، لەناو ئەم لیستەش بڕگەی وەبەرهێنان و پێدان هەیە، كاتێك بانكێك بە رێژەی ٦ %  تاوەكو ٢٠ % قەرزەكانی نەگەرێتەوە، لیستەكانی گەراوە و نەگەراوەی تووشی جۆرێك لە شێواوی دەبێت و دواجار بەهۆیەوە بانكەكە دیدگای روون نابێت كە لە داهاتوودا چۆن مامەڵە لەگەڵ بەخشینی قەرزی مام ناوەند و درێژخایەن بكات و ناچار دەبێت بەجۆرێك لەجۆرەكان پاشەكشە لە بەخشینی قەرز بكات، ئەمەش كاریگەری خراپی لەسەر قازانج و ناوبانگی بانكەكە لە بۆرسە دەبێت، چونكە پارەی نەختینەی كەم دەبێت".  بەپێی ئامارێك كە لە بەڕێوەبەرایەتی گشتی بانكە بازرگانییەكان دراوەتە تۆری میدیایی رووداو، بانكە حكومییەكان بە قەرزی بنەڕەتی و سوودەكان بڕی ٨٢٦ ملیار و ٥٥٧ ملیۆن و ٤١٢ هەزار و ١٦٥ دیناریان لەلای هاووڵاتیان و کۆمپانیاکانە.  مەولود سابیر عەلی، بەرێوەبەری گشتی بانكە بازرگانییەكان بە وەكالەت، دەڵێت: "ئێمە لە بانكە حكومییەكانی هەرێمی كوردستان سەرمایەیەكی تایبەتمان وەك یەدەگ نییە کە هەر كاتێك پارەی نەختینە كەم بوو بەكاری بهێنن، هەر لە سەرەتاوە ئەو پارەی كە لە بەغدا هاتووە بەشێكی بودجەی بەكاربردن بووە وەك مووچە دراوە، بەشێكیش بودجەی وەبەرهێنان بووە كە وەك پێشینەی خانووبەرە، كشتوكاڵ، نیشتەجێیوون و ئاوەدانكردنەوە بە خەڵك بەخشراوە، بەشێكی لە بانكە بازرگانییەكان وەك قەرزی ئاسانكاری بانكی بەخشراوە".  قەرزی ئاسانكاریی بانكی لە رێگەی بانكە بازرگانییەكان بە رەزامەندی بەڕێوەبەرایەتیی گشتیی بانكە بازرگانییەكان، دوای وەرگرتنی بارمتەی جێگیر بە سێ شێواز بە سەوداكاران بەخشراوە، كە بریتین لە (راكێشان بەبێ رەسید، كۆمپالە و دەستەبەری بانكی).  مەولود سابیر، دەڵێت: "زۆربەی ئەو قەرزانە بە هۆكاری جیاجیا و ئەو بارودۆخەی بەسەر هەرێمی كوردستان هاتووە تائێستا نەگەڕێندراونەتەوە، بۆیە لە ساڵی ٢٠١٤ وە بەخشینی قەرز بەگشتی راگیراوە، ئێستا كار بۆ گەڕاندنەوەی ئەو قەرزانە دەكەین، بەڵام گرفتی سەرەكیمان لەوەدایە رۆتینیات زۆرە لە جێبەجێكردنی یاساكانی تۆماری خانووبەرە، بەشێوەیەكی گشتی زۆر پاڵپشت نین بۆ گەڕانەوەی قەرزەكان".  بە گوتەی مەولود سابیر بەر لە قەیرانی دارایی خەزێنەی بانكەكان پڕ بوون لە پارە و زێر، بەڵام لە ماوەی چەند ساڵی رابردوودا بەهۆی قەیرانی دارایی حكومەت بۆ مووچە و پێویستییەكان ئەو پارەیەی بەكارهێناوە، ئێستا بانكەكان خاوەن پارەی یەدەگ نین، ئەمەش متمانەی خەڵكی بە بانكەكان لاواز كردووە، ئێستا كار لەسەر ئەوە دەكەن جارێكی دیكە متمانە بۆ بانكەكان بگەرێنینەوە، ئەویش لە رێگەی گەڕانەوەی پارە نەختینەییەكان بۆ خاوەنەكانیان هەر كاتێك بیانەوێت"، گوتیشی: "جگە لە پاری بانكە حكومییەكان، حكومەت پارەی یەدەگی بانكە ئەهلیەكانیشی بەكارهێناوە، بەم هۆیەوە بەشێك لە بانكە ئەهلییەكان تووشی مایەپووچی بوون، ئێستا حكومەتی بەغدا مانگانە ١١ ملیار دینار لە بەشی هەرێم دەداتەوە بانكە ئەهلییەكان".