حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاو، بە تۆڕی میدیایی رووداوی راگەیاند، وەزارەتی کشتوکاڵ لە ١ - ٨ - ٢٠٢٠ ـەوە هاوردەکردنی هەنار، هەنجیر، سێو، شووتی، پەتاتە، خیار و هەنگوینی قەدەخەدەکات. هەرچەندە ئەو بەرهەمانە پێشتر هەریەکەی کاتێکی بۆدیاریکراوە و باجی خراوەتە سەر، بەڵام وەک گوتەبێژی وەزارەتی کشتوکاڵ دەڵێت، بۆ زیاتر دڵنیایی جوتیاران و پاراستنی بەرهەمی جووتیاران، بڕیاری قەدەخەی تەواوی هاوردەکردنیان داوە.  بەگوتەی حوسێن حەمەکەریم، تاوەکو ئەو کاتەی بەرهەمی خۆماڵی هەبێت قەدەخەکردنی هاوردەکردنەکە بەردەوام دەبێت، هەرکات زانیان بەرهەمی خۆماڵی کەم دەبێتەوە و نرخ بەرز دەبێتەوە، ئەوکات بڕیاری دیکە لەوبارەوە دەدرێت.  بێگەرد تاڵەبانی، وەزیری کشتوکاڵ و سەرچاوەکانی ئاو، بە نووسراوی ژمارە ٣٠٥٣ لە ١٥ - ٧ - ٢٠٢٠ هاوردەکردنی ئەو حەوت بەروبوومە کشتوکاڵییەی قەدەخە کردووە. نووسراوەکە ئاراستەی وەزارەتی دارایی و ئابووری و بەڕێوەبەرایەتی گشتی گومرگ کراوە و، تێیدا هاتووە "پاڵپشت بە یاسای پاراستن و پێشخستنی بەروبوومی کشتوکاڵی ژمارە ٤ ـی ساڵی ٢٠٠٨ بەمەبەستی پاراستنی بەرهەمی جووتیارانی خۆماڵی، بڕیاردرا بە؛  ١ - قەدەخەکردنی هاوردەکردنی ئەم بەروبوومە کشتوکاڵیانە لە دەرەوەی وڵات لە رێککەوتی ١ - ٨ - ٢٠٢٠ (هەنار، هەنجیر، سێو، شووتی، پەتاتە، خیار، هەنگوین) بۆ کاتێکی نادیار.  ٢ - هەر قاتعێک بەروبوومی هاوردەکراوی لێ بگیرێت، ئەوا سزا دەدرێت بە داخستنی قاتعەکەی بۆ ماوەی هەفتەیەک.