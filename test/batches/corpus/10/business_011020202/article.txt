هۆشیار عەبدوڵڵا، ئەندامی لیژنەی دارایی لە پەرلەمانی عێراق، بە  تۆڕی میدیایی رووداوی راگەیاند، حکومەتی عێراق هەفتەی داهاتوو دەست بە  دابەشكردنی مووچە دەكات. دەڵێت: "دابەشكردنی مووچەی  خانەنشینی دەستیپێكردووە و چاوەڕواندەكرێت هەفتەی داهاتوو مووچەی  وەزارەتەكان دابەشبکرێت".  ئەو پەرلەمانتارە بە " ئەگەری زۆر" دەڵێت هەفتەی داهاتوو پشكی ٣٢٠ ملیار دینارەكەی بەغدا دەگاتە  هەرێمی كوردستان؛ "چونكە لەگەڵ دابەشكردنی مووچەی خۆی، عێراق پشكی  هەرێمی كوردستانیش دەنێرێت".   تاوەکو ئێستا حكومەتی عێراق مووچەی مانگی ئەیلوولی فەرمانبەرانی دابەش نەكردووە، ئەوەش یەكەمجارە مووچەی فەرمانبەران لە عێراق بەو جۆرە  دوابكەوێت.   بەپێی ئامارەكانی وەزارەتی دارایی و ئابووری هەرێمی کوردستان، مانگانە  هەرێمی   كوردستان  بۆ مووچە پێویستی  بە نزیكەی ٨٩٣ ملیار دینار دەبێت،   ئەگەر  وەك بڕیارە ١٨ %  لێبڕینش هەبێت، ئەوا  مانگانە پێویستی  بە   نزیكەی ٧٣٣ ملیار دینار دەبێت،  لەو پارەیەش   ٣٢٠ ملیار  دیناری  لە  بەغداوە دێت، واتە ئێستا هەرێمی  كوردستان  بۆ مووچە مانگانە  نزیكەی    ٤١٣ ملیار دینار دابین دەكات و  ئەوی  دیكەی چاوەڕێی بەغدا  دەكات.