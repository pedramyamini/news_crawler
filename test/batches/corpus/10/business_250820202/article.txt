د. کەمال تەیب، بەڕێوەبەری گشتی باج و خانووبەرەی میری لە هەرێمی کوردستان لەکاتی بەشداریکردن لە بووڵتەنی هەواڵەکانی نیوڕۆژ رایگەیاند، لە ساڵانی رابردوو "ژمارەیەکی زۆر خەڵک و کۆمپانیا خۆیان لە باج دزیوەتەوە، خۆدزینەوە لە باج رەگ و ریشەی داکوتاوە، لەمەودوا هەموو ئەو لێخۆشبوونانەی باج لە دەرەوەی یاسا هەڵدەوەشێنرێتەوە".  دوێنێ وەزارەتی دارایی حکومەتی هەرێمی کوردستان سێ بڕیاری دەرکرد، لە هەر سێ بڕیارەکە بڕیاری لێخۆشبوونی لە باج لە پرۆژەکانی گەشتوگوزار و لێخۆشبوون لە باجی زەوی پرۆژەکانی وەبەرهێنان، لێخۆشبوونی باجی سەر کۆمپانیای ماسی هەڵوەشاندنەوە.  د. کەمال تەیب دەڵێت، ئەو بڕیارانەی وەزارەتی دارایی تەنیا بەشێکن لە کۆمەڵە بڕیارێکی دیکە بۆ هەڵوەشاندنەوەی تەواوی ئەو لێخۆشبوونانەی لە باج لە دەرەوەی یاسا دەرکراون، دەسەڵاتی جێبەجێکردن ناتوانێ و دەسەڵاتی ئەوەشی نییە ناتوانێ هیچ کەس و کۆمپانیایەک لەباج ببەخشێت، لە گرێبەستی نێوان حکومەتی هەرێمی کوردستان و کۆمپانیای ماسیش تەنیا بڕگەی لێخۆشبوون لە باج هەڵدەوەشێتەوە.   بەڕێوەبەری گشتیی باجەکان و خانووبەرەی میری لە هەرێمی كوردستان دڵنیایی دەدات، رێکخستنەوەی باج لەسەر بنەمای زیادکردنی باج نییە لەسەر خەڵك، "بەڵکو باج بە شێوەیەک رێکدەخرێتەوە کە لەسەر کۆمپانیا گەورەکان زیاد دەکرێ و باری سەرشانی خەڵک سووک دەکرێت". گوتیشی، سیستەمێکی باجی رێکوپێک هەبێت، جیاوازیی چینایەتی کەمدەبێتەوە، دەتوانرێت ئاستێک بۆ بێکاری دابنرێت، رێژەی هەڵئاوسان کەمبکرێتەوە، رێکخستنەوە و چاککردنی سیستەمی باج ئیرادە و کاری زۆری دەوێ، تەنانەت دەبێت سیستەمی دادوەریشی بۆ رێکبخرێتەوە.  بە گوتەی ئەو بەڕێوەبەرە، ئەگەر کۆمپانیا گەورەکان باج بدەن، "بە قەدەر ٢٠٠ هەزار باجدەر باجی لێ وەردەگیرێت". لەبارەی کەموکوڕییەکانی وەرگرتنی باج لە هەرێمی کوردستان، کەمال تەیب دەڵێت، "کۆی گشتیی پرۆسەکە لە وەرگرتنی بژمێرەی کۆتایی و کۆمەڵێک رێوشوێنی دیکە کەموکوڕی گەورەی تێدایە، بەگشتی سیستەمی باج پێویستی بە گۆڕانکارییە، هەنگاوی باش نراوە و هەنگاوی دیکەش ماوە، زۆربەی کۆمپانیاکان لە هەرێمی کوردستان خۆیان لە باج دزیوەتەوە، ئەوە بەپێی یاسای بەرکار تاوانە، هەر کەسێک لەمەودوا خۆی لە باج بدزێتەوە، بەپێی یاسا مامەڵەی لەگەڵ دەکرێت".