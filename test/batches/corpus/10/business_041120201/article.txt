گۆڤاری گلۆباڵ فاینەنس، کە تایبەتە بە پۆلێنکردنی وڵاتان بەپێی سیاسەتی دارایی، لە ئامارێکی نوێدا بڵاویکردەوە، قەرزە دەرەکییەکانی عێراق لە ساڵی ٢٠٢٠ بۆ ٦٨ ملیار و ٢٦٥ ملیۆن دۆلار بەرزبووەتەوە، لە کاتێکدا ساڵی رابردوو ئەو قەرزە، ٤٦ ملیار و ٨٨٥ ملیۆن دۆلار بووە.  بەپێی زانیاریی گۆڤارەکە، قەرزە دەرەکییەکانی عێراق لە ساڵی ٢٠١٨ دا ٤٨ ملیار و ٨٨٥ ملیۆن دۆلار بووە، بەڵام لە ساڵی ٢٠١٥، ٣٢ ملیار و ٨٦٢ ملیۆن دۆلار بووە.   سەرەتای ئەم مانگە، د. عەلی عەللاوی، وەزیری دارایی عێراق راگەیاند، قەرزە دەرەکییەکانی عێراق لەنێوان ٦٠ بۆ ٧٠ ملیار دۆلارە و  قەرزی ناوخۆش بە نزیکەی ٦٠ تریلیۆن دینار دەخەمڵێندرێت.   د. ئەحمەد سەفار، بڕیاردەری لیژنەی دارایی لە پەرلەمانی عێراق پێشتر بە (تۆڕی میدیایی رووداو)ی راگەیاند بوو،  کۆی قەرزەکانی دەرەکی و ناوخۆیی عێراق ١٢١ ملیار دۆلارە، بەشێوەیەک قەرزی دەرەکی ٣٠ ملیار دۆلار، قەرزی ناوخۆیی ٥٥ تریلیۆن دینار، کە کۆی گشتیان ٨٠ ملیار دۆلار، لەگەڵ قەرزی کەنداو ٤١ ملیار دۆلارە کە سڕکراون.  ئەمە لەکاتێکدایە حکومەتی عێراق لە پرۆژە یاسای پڕکردنەوەی کورتهێنانی دارایی، کە رەوانەی پەرلەمانی کردووە داوای ٤١ تریلیۆن دیناری دیکە قەرزی کردووە.