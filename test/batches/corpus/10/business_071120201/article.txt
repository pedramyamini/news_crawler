رۆژی شەممە ٢٠٢٠/١١/٠٧ بەڕێوەبەرایەتیی کشتوکاڵی ناوچەی رەسافە لە راگەیەندراوێکدا رایگەیاند، "لە هەردوو مانگی ئەیلوول و تشرینی یەکەمی رابردوودا لە ١٧ پرۆژەی کێڵگەی بەخێوکردنی مریشکی هێلکەکەردا ٧٤ ملیۆن و ٨٤٥ هەزار و ٤٠٠ هێلکەمان بەرهەمهێناوە. "  کشتوکاڵی رەسافە ئاماژەی بەوەش داوە، هەر لە دوو مانگی رابردوودا لەو ١٧ پرۆژەدا ٨ ملیۆن و ٥٤٨ هەزار و ٥٠ مریشکی هێلکەکەر و ملیۆنێک و ٩٦٢ هەزار و ٥٠٠ باڕۆکیان بەرهەمهێناوە.  لە دوو هەفتەی رابردوودا بەهۆی کەمبوونەوەی هێلکەوە لە بازاڕەکانی عێراقدا نرخی تەبەقێک هێلکەی خواردن بەرزبووەوە بۆ ٧ هەزار دینار، ئەوەش لە کاتێکدایە کە عێراق هاوردەکردنی هێلکەی، بەتایبەت لە توریکا و ئێرانەوە، قەدەخە کردووە.