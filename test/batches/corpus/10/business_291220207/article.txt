بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ یەکشەممە مستەفا کازمی، سەرۆکوەزیرانی عێراق لەگەڵ رەزا ئەردەکانیان، وەزیری وزەی ئێران و شاندی یاوەری کۆبووەتەوە، تێیدا پەیوەندییە دوو قۆڵییەکانی نێوان هەردوو وڵات و بەهێزکردنی هاوکاریی هاوبەشیان تاوتوێ کردوون.  بەپێی راگەیێندراوەکە، شاندی ئێرانی هیوای خواستووە پەیوەندییە ئابوورییەکانی نێوان هەردوو وڵات زیاتر پەرەی پێبدرێت، لەگەڵ پشتیوانیکردنی بۆ هەنگاوە ئەمنییەکان بۆ رووبەڕووبوونەوەی بڵاوبوونەوەی چەک بەشێوەیەکی بەربڵاو، کۆنترۆڵکردنی گرووپەکانی دەرەوەی یاسا و دەستەبەرکردنی ئاسایش و سەقامگیری لە تەواوی عێراق بە هێزی یاسا.  رەزا ئەردەکانیان باسی لەوە کردووە کە حکومەتی ئێرانی بەڵێنی داوە هەناردەکردنی گازی ئێرانی بەپەلە بۆ عێراق دەستپێبکاتەوە، کە بەم دواییانە بە هۆکاری تەکنیکی پچڕابوو.  بەپێی راگەیێندراوێکی وەزارەتی کارەبای عێراق، بەهۆی وەستانی گازی ئێرانی بۆ عێراق، بەرهەمهێنانی وزەی کارەبا لە ١٩ هەزار مێگاواتەوە بۆ ١١ هەزار مێگاوات کەمیکردووە، ئەمەش کێشەی کارەبای لە عێراق دروستکردووە.  ئەمڕۆ سێشەممە ٢٩ی کانوونی یەکەمی ٢٠٢٠، رەزا ئەردەکانیان، وەزیری وزەی ئێران بە سەرۆکایەتی شاندێکی وڵاتەکەی گەیشتە بەغدا، بۆ تاوتوێکردنی دانەوەی قەرزی کەڵەکەبووی پارەی گازی ئێران لەسەر عێراق.  ئەحمەد عەبادی، گوتەبێژی وەزارەتی کارەبای عێراق رۆژی ٢٧ ـی کانوونی یەکەمی ٢٠٢٠ رایگەیاند "ئێران پێشتر بڕی گازی هەناردەکراوی بۆ عێراق لە ٥٠ ملیۆن مەتر سێجاوە بۆ ٥ ملیۆن مەتر سێجا کەمکردەوە، کە پێویستە بۆ کارپێکردنی وێستگەکانی بەرهەمهێنانی تەزووی کارەبا. دواجاریش بۆ ٣ ملیۆن مەتر سێجا کەمیکردەوە، ئەو کەمکردنەوەیەش بووە هۆی لەدەستدانی نزیکەی ٦٥٠٠ مێگاوات کارەبا، ئەوەش کاریگەریی نەرێنیی هەبوو لەسەر کاتەکانی پێدانی تەزووی کارەبا بە هاووڵاتییانی عێراق".  گوتەبێژی وەزارەتی کارەبای عێراق ئاشکراشی کردووە "سەردانەکەی وەزیری وزەی ئێران و شاندی یاوەری بۆ تاوتوێکردنی هەناردەکردنی گازە بۆ عێراق، لەگەڵ شایستە داراییەکانی ئێران لەسەر عێراق".  وەزیری وزەی ئێران و شاندی یاوەری لەگەڵ وەزیری کارەبا، وەزیری بازرگانی، پارێزگاری بانکی ناوەندیی عێراق کۆبووەوە، پێش ئەوەی لەگەڵ مستەفا کازمی، سەرۆکوەزیرانی عێراق کۆببێتەوە.  ئامانجێکی دیکەی سەردانی شاندەکەی ئێران تاوتوێکردنی ئامادەکارییەکانە بۆ کۆبوونەوەی لیژنەی هاوبەشی ئابووری لەنێوان عێراق و ئێران، کە بڕیارە بەمزووانە لە تاران بەڕێوەبچێت.  کۆمپانیای نیشتمانیی گازی ئێران، لە راگەیێندراوێکیدا کە ئاژانسی فەرمیی هەواڵی ئێران - ئێرنا بڵاویکردەوە، رایگەیاند "وەزارەتی کارەبای عێراق زیاتر لە ٥ ملیار دۆلار قەرزداری ئێرانە، ئەو قەرزەش پارەی گازی سرووشتییە، کە ئێران لە ماوەی رابردوودا هەناردەی عێراقی کردووە، سێ ملیار دۆلاری ئەو قەرزەش لای بانکی (TBI)ی عێراق سڕکراوە، ئێستا دەستمان پێی ناگات".  کۆمپانیای گازی ئێران راشیگەیاند "پێشتر چەندین جار عێراقمان لە رێککەوتنەکانی نێوانمان ئاگادارکردووەتەوە، پێش کەمکردنەوەی هەناردەکردنی گاز بۆ عێراق، ئێستا دەبێت عێراق زیاتر لە دوو ملیار دۆلاری قەرزی ئێران بداتەوە، ئەوەش جیا لە زیاتر لە یەک ملیار دۆلار، کە بڕی پێبژاردنی دواکەوتنی دانەوەی ئەو قەرزەیە و دەبێت عێراق بیداتەوە ئێران".  دواکەوتنی عێراق لە دانەوەی قەرزەکانی ئێران لەسەری، بەهۆی سزاکانی ئەمریکایە لەسەر ئێران، کە رێگە بە عێراق نادەن ئەو قەرزە بە دۆلار بداتەوە بە ئێران، لە ماوەی رابردووشدا عێراق هەوڵیدا بڕێکی ئەو قەرزە بە پێدانی جۆ و بەروبوومی دیکە بە ئێران بداتەوە.