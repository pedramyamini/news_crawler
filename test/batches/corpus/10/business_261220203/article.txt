رۆژی شەممە ٢٠٢٠/١٢/٢٦ کەریم حەتاب، بریکاری وەزارەتی نەوتی عێراق بۆ کاروباری دەرهێنانی نەوت، لە راگەیەندراوێکدا رایگەیاند: "وەزارەتی نەوت سوورە لەسەر پەلەکردن لە تەواوکردنی پرۆژەکانی پێشخستنی کۆگاکانی نەوت لە شارۆچکەی فاو لە پارێزگای بەسرە کە ئامانج لێیان زیادکردنی توانا و بەردەوامبوونی هەناردەکردنی نەوتە لە بەندەرەکانی باشوورەوە. "  عێراق ٢٤ کۆگا بە توانای ٥٨ هەزار مەترسێجا دروست دەکات کە لە ساڵی ٢٠٢٣ ـدا توانای سیستمی هەناردەکردنی نەوتی خاوی عێراق رۆژانە لە ٣ ملیۆن و ٥٠٠ هەزارەوە دەگەیەنێتە ٦ ملیۆن بەرمیل.  کەریم حەتاب راشیگەیاند: "جیاوازی لەنێوان توانای بەردەست بۆ هەناردەکردن و هەناردەکردنی راستەقینەدا هەیە کە وەزارەت بەپێی پێویستیی راستەقینە لە ئایندەدا دیاریی دەکات. "  هەفتەی رابردوو وەزارەتی نەوتی عێراق رایگەیاند: "عێراق لە مانگی تشرینی دووەمی ٢٠٢٠ ـدا ٨١ ملیۆن و ٢٦٢ هەزار و ٣٧٦ بەرمیل نەوتی خاوی هەناردە کردووە، داهاتی ئەو نەوتەش گەیشتە سێ ملیار و ٤٠٣ ملیۆن و ٧٢٢ هەزار دۆلار. "