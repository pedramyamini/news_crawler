لە ٢٠ی مانگی ئاب، کۆمپانیای نەوتی نیشتمانیی لیبیا دەستپێکردنەوەی بەرهەمهێنان و هەناردەی نەوتی راگەیاند کە لە مانگی کانوونی دووەمەوە لەلایەن خەلیفە حەفتەر، فەرماندەی سوپای نیشتمانیی لیبیا دامەزراوە نەوتییەکان ئابڵوقە درابوون.  لە ساڵی ٢٠١١ وە، لەوکاتەی موعەممەر قەزافی، سەرۆکی لیبیا لە دەسەڵات دورخرایەوە و دواتر کوژرا، بەرهەمهێنانی نەوتی لیبیا رووی لە کەمبوونەوە کردووە و چەندجارێکیش بەتەواوی وەستاوە.  بەگوێرەی کۆمپانیای شیکاری "ڤۆرتێکسا"، هەناردەی نەوتی لیبیا لە مانگی ئەیلوول بەراورد بە مانگی پێش خۆی بۆ نزیکەی دوو هێندە بەرزبووەتەوە.  شرۆڤەکاران پێشبینیدەکەن بە کردنەوەی بەندەرە نەوتییەکانی مارسا هاریگا، برێگا و زوێیتینا، ئاستی بەرهەمهێنان و هەناردەی نەوتی لیبیا زیاتر بەرزببێتەوە ئەگەر بێتو هۆکارێک نەبێتە هۆی وەستانی بەرهەمهێنانی نەوتی ئەو وڵاتە.  لیبیا نۆیەم گەورەترین یەدەگی نەوتی هەیە، لەنێو وڵاتانی خاوەن نەوت خاوەنی گەورەترین یەدەگی نەوتی وڵاتە ئەفریقییەکانیشە. نەوت تاکە سەرچاوەی سەرەکیی داهاتی لیبیایە و هۆکاری سەرەکیی شەڕی ناوخۆی ئەو وڵاتەش بووە. لەدوای شەڕی ناوخۆی لیبیا لە ساڵی ٢٠١١، گرووپە چەکدارەکان دەستیان بەسەر کەرتی نەوتدا گرت.  هۆزە باڵادەستەکانی رۆژهەڵاتی لیبیا کە پاڵپشتی لە خەلیفە حەفتەر دەکەن، هەر زوو لە مانگی کانوونی دووەمی ئەمساڵ دەستیان بەسەر کێڵگە و دامەزراوە نەوتییەکاندا گرت، بەهۆیەوە بەرهەمهێنانی نەوتی وڵاتەکەیان، کە رۆژانە ١.٢ ملیۆن بەرمیل بوو، راگرت.  ئابڵوقەدانی کەرتی نەوت لەلایەن هۆز و سوپای خەلیفە حەفتەر، زیانی ١٠ ملیار دۆلاری لە لیبیا داوە و بووە هۆی کەمبوونەوەی سووتەمەنی و دروستبوونی قەیرانی کارەبا.