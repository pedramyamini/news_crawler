گرێبەستەکان لەچوارچێوەی پرۆگرامی نیشتمانیی ئێراندان بۆ بووژاندنەوەی کەرتی نەوتی وڵاتەکە کە ئامانج لێیان زیادکردنی بەرهەمهێنانی نەوتە لە قۆناخی یەکەمدا بە بڕی ٩٥ هەزار بەرمیل لە رۆژێکدا لە ٣٣ کێڵگەی نەوتی.   پرۆگرامی بووژاندنەوەی کەرتی نەوتی ئێران لە کانوونی دووەمی ساڵی ٢٠١٩ دا دەستیپێکردووە و بڕی ٦.٢ ملیار دۆلاری بۆ تەرخانکراوە و بەرهەمهێنانی نەوت رۆژانە بە بڕی ٣٥٥ هەزار بەرمیل زیاددەکرێت.  بیژەن زەنگەنە، وەزیری نەوتی ئێران لەو بارەیەوە رایگەیاند: "ئەگەر گرێبەستەکان نەبنە هۆی زیادکردنی بەرهەمهێنانی نەوت، کۆمپانیا جێبەجێکارەکان پارەیان نادرێتێ. "   هاوکات مەسعوود کارباسیان، بەڕێوەبەری کۆمپانیای نەوتی نیشتمانیی ئێران لە رێوەڕەسمی واژۆکردنی گرێبەستە نەوتییەکاندا رایگەیاند: "لەو گرێبەستانەی پێشتر لە کانوونی دووەمی ساڵی ٢٠١٩ دا کراون تاوەکو ئێستا ٣٠ % ـی پرۆژەکان تەواوکراون و بەشێکیشیان بەرهەمهێنانی نەوت لێیانەوە دەستیپێکردووە. "  وەزارەتی نەوتی ئێران بۆ زیادکردنی بەرهەمهێنانی نەوت وەک ئامادەکارییەکان بۆ سووککردنی سزاکانی ئەمریکا لەسەری یان هەڵگرتنیان کاتێ جۆ بایدن وەک سەرۆکی نوێی ئەمریکا دەستبەکار دەبێت، هەوڵەکانی چڕکردوونەتەوە.   بیژەن زەنگە ئاماژەی بەوە دا، ئەوە جاری یەکەمە پرۆژە نەوتییەکان لەلایەن سەرمایەی بازاڕەوە پارەدار دەکرێن.   بەڕێوەبەری کۆمپانیای نەوتی نیشتمانیی ئێرانیش باسی لەوە کرد، بۆ پارەدارکردنی پرۆژەکان بایی ٣ تریلیۆن تمەن قەواڵەی داراییان فرۆشتووە و بڕیاریشە بە بڕی ٢ تریلیۆنی دیکە قەواڵەکان بفرۆشن.   بە تێكڕا ٢٢ کۆمپانیای ئەندازیاری، دڵنیایی و بنیاتنان ٣٣ گرێبەستیان لەگەڵ کراوە و دوو پرۆژەش کە هەڵکەندنی ٢٥٣ بیری نوێ و چاککردنەوەی ١٣٠ ـی دیکە لە خۆ دەگرێت کە هێشتا گرێبەستیان بۆ واژۆ نەکراوە.   بە گوێرەی وەزارەتی نەوتی ئێران، ٥٥ سەکۆی نەوتی لە ٣٣ پرۆژە دروست دەکرێن کە هەم لە وشکانیدان هەم دەکەونە سەر دەریا.   هاوکات هێزی کاری خۆماڵیی ئێران بە کۆمپانیاکانەوە ٨٠ % ی پرۆژەکان پێکدەهێنن. ١٧ کۆمپانیای بەدواگەڕانی نەوت و ١٦ کۆمپانیای هەڵکەندن.   ئەو گرێبەستانەی لە مانگی کانوونی دووەمی ساڵی ٢٠١٩ دا واژۆکران بەهاکەیان ٨٠٠ ملیۆن دۆلارە و لە رێگەی پرۆژەکانەوە ئاستی بەرهەمهێنانی نەوت رۆژانە ٧٥ هەزار بەرمیل زیاددەکرێت.   لە مانگی ئابی ساڵی رابردووشدا بە بەهای ١.٧ ملیار دۆلار گرێبەست لەگەڵ کۆمپانیا ئێرانییەکان بۆ وەبەرهێنان لە ١٣ کێڵگەی نەوتی بۆ زیادکردنی بەرهەمی رۆژانەی ١٨٥ هەزار بەرمیل واژۆکرا.   ئاستی بەرهەمهێنانی نەوت لە مانگی کانوونی یەکەمی ٢٠٢٠ ـدا:  بە گوێرەی ئامارەکانی ئاژانسی ئێس ئاند پی گلۆباڵ پلاتس بۆ بەرهەمهێنانی نەوتی وڵاتانی ئۆپێک، ئێران لە مانگی کانوونی یەکەمی ساڵی ٢٠٢٠ ـدا، رۆژانە ٢.٠٤ ملیۆن بەرمیل نەوتی بەرهەمهێناوە. لەکاتێکدا بە تێکڕا لە ساڵی ٢٠٢٠ ـدا رۆژانە ٢.٠٣ ملیۆن بەرمیل نەوتی بەرهەمهێنانەوە و لە ساڵی ٢٠١٩ دا رۆژانە ٢.٤ ملیۆن بەرمیل و لە ساڵی ٢٠١٨ شدا رۆژانە ٣.٨٣ ملیۆن بەرمیل نەوتی بەرهەمهێناوە.   هۆکاری کەمبوونەوەی ئاستی بەرهەمهێنانی نەوتیش لەدوای ساڵی ٢٠١٨ وە بۆ ئەو گەمارۆیانەی ئەمریکا دەگەڕێتەوە کە ئیدارەی دۆناڵد ترەمپ دوای چوونەدەری لە رێککەوتنامەی ئەتۆمیی ئێران بەسەر ئەو وڵاتەی سەپاندوون.   خۆدزینەوە لە گەمارۆکانی ئەمریکا  بە گوێرەی دامەزراوە میدیاییەکان و کۆمپانیاکانی گواستنەوەی نەوت، لەو کاتەوەی ئەمریکا لە ساڵی ٢٠١٨ دا گەمارۆی خستە سەر پیشەسازیی نەوتی ئێران، ئەو وڵاتە رێگە و تاکتیکی جیاواز بۆ خۆدزینەوە لە گەمارۆکانی ئەمریکا بۆ فرۆشتنی نەوتەکەی بەکاردەهێنێت بەبێ ئەوەی واشنتن بتوانێت رێگە لەو تاکتیکانەی تاران بگرێت.   بە گوێرەی زانیارییەکانی بەشێک لە کۆمپانیاکانی بواری گواستنەوەی نەوت، هاوکات هەندێک لە راپۆرتە هەواڵییەکانیش باس لەوە دەکەن کەشتییە نەوتهەڵگرەکانی ئێران یان ئەو کەشتییەی نەوتییانەی نەوتی ئێران دەگوازنەوە، لە هەندێک کات و شوێندا سیستەمی راداری خۆیان رادەگرن و هەندێک جاریش کەشتییە نەوتهەڵگرەکان ئاڵوگۆڕ بەو نەوتەکە دەکەن بۆ ئەوەی نەزانرێت نەوتە بارکراوەکە هی ئێرانە و سەرچاوەکەی بزردەکرێت.   سەرەڕای گەمارۆکان، ئێران بەردەوامە لە هەناردەی نەوت و ئامارە نافەرمییەکانیش باس لە بەرزبوونەوەی هەناردەی نەوتەکەی دەکەن، بەڵام ئامارە فەرمییەکانی خودی ئێران پێشانی دەدەن کە ئەو وڵاتە بڕێکی زۆر کەم نەوت هەناردە دەکات.   پێشتر محەممەد باقر نەوبەخت، سەرۆکی رێکخراوی بودجە و پلاندانانی ئێران رایگەیاندبوو: "بەداخەوە بەهۆی سزاکانی ئەمریکاوە تەنانەت دڵۆپێک نەوتیش هەناردە ناکەین. "