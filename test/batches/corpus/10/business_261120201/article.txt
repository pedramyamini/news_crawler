نیگەرانییەکانی دۆناڵد ترەمپ، سەرۆکی ئەمریکا کاتێک دەستی پێکرد کە پێیوابوو "تیکتۆک زانیارییە کەسییەکان بە چین دەدات"، بۆیە لە ١٤ی ئابی ٢٠٢٠ بڕیارێکی جێبەجێکاریی دەرکرد و تێیدا ٩٠ رۆژ وەک وادە بۆ کۆمپانیای بایتدانسی چینی، خاوەن بەرنامەی تیکتۆک دانا تاوەکو چارەنووسی خۆی لە ئەمریکا یان بە فرۆشتن یان بە داخستنی دیاری بکات.  دوای تەواوبوونی ئەو وادەیەی سەرۆکی ئەمریکا دیاریکردبوو بەڕێوەبەرایەتیی وەبەرهێنانی ئەمریکا کە سەر بە وەزارەتی گەنجینەیە هەفتەیەک کاتی بۆ تیکتۆک درێژکردەوە بۆ ئەوەی بەرنامە چینییەکە خۆی یەکلایی بکاتەوە، ٢٧ ـی تشرینی دووەم ئەو وادەیەش کۆتاییدێت.  بەپێی خەمڵاندنەکان ١٠٠ ملیۆن بەکارهێنەری تیکتۆک لە ئەمریکان. دۆناڵد ترەمپ پێیوایە تیکتۆک هاوشێوەی هواوی بۆ مەبەستی "سیخووڕی لە وڵاتەکەی بەکاردێت و نوێنەرایەتیی بەرپرسانی چین دەکات". بۆیە چەندینجار رایگەیاندووە یان دەبێت تیکتۆک لە وڵاتەکەی قەدەخەبکرێت، یان کۆمپانیایەکی ئەمریکی بیکڕێت.   لەو بارەیەوە حکومەتی چین بەردەوام رەخنەی تووندی گرتووە لە بڕیارەکانی ترەمپ دژ بە تیکتۆک. ژائۆ لی جیان، گوتەبێژی وەزارەتی دەرەوەی چین لە سەرەتای بڕیاری قەدەخەکردنی تیکتۆک رایگەیاند: "ئەو بڕیارە و بڕیارەکانی دیکەی ئەمریکا پێشانی دەدەن کە ئازادی و ئاسایش لە ئەمریکا هیچ نییە جگە لە بیانوویەک بۆ دیپلۆماسی هەڕەشە و شەڕی دیجیتاڵ کە لەلایەن هەندێ سیاسەتڤانی ئەمریکاوە بەکاردەهێنرێن. ئەم جۆرە زۆردارییانە پێشێلکاریی ئاشکرای بازاڕی ئازاد و رکابەری یەکسانە کە بەردەوام ئەمریکا شانازی پێوەدەکات. "  تاوەکو ئێستا دیارنییە، هاوبەشبوونی ئۆراکڵ لەگەڵ تیکتۆک تەنیا لە ئەمریکایە یان لەگەڵ تەواوی تۆڕەکەیە لە سەرانسەری جیهان. هەر رێککەوتنێک لەگەڵ کۆمپانیا ئەمریکییەکان بکرێت، بەرێوەبەرایەتیی وەبەرهێنانی ئەمریکا دەتوانێت لێکۆڵینەوە لە رێککەوتنەکە بکات، سەرۆکی ئەمریکاش مافی ئەوەی هەیە رێککەوتنەکە پەسندبکات یان رەتیبکاتەوە.