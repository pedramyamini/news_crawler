لە دوایین رۆژی فیستیڤاڵدا، لە کاژێر ٩: ٣٠ ـی لە هۆڵى هۆتێل رامادا، دیدارى سەروەر ئەحمەد بۆ چیرۆک بەڕێوەچوو و چیرۆکە بەشداربووەکان نەخوێندرانەوە و تەنیا لە ساڵنامەى گەلاوێژدا بڵاکراونەتەوە کە ژمارەیان حەوت چیرۆکە، چیرۆکەکان لەلایەن نووسەر ئارام محەممەد، خوێندنەوەیان بۆ کراوە.  دواتر پانێڵی بەیاد عەبدولقادر بۆ لێکۆڵینەوە بەڕێوەدەچێت و کورتەیەک لە لێکۆڵینەوە هەڵبژێردراوەکانى فێستیڤاڵ پێشکێش دەکرێن.  کاژێر چواری ئێوارە، رێوڕەسمی کۆتایى فیستیڤاڵ بەڕێوەدەچێت، تێیدا گوتارى کۆتایى فیستیڤاڵ لەلایەن مەلا بەختیار، سەرپەرشتیارى گشتیى فیستیڤاڵ و گوتارى لیژنەکانى هەڵسەنگاندن بۆ هەرسێ بەشی پێشبڕکێی یوبیلی زیوینی فیستیڤاڵ (شیعر، چیرۆک، لێکۆڵینەوە) پێشکێش دەکرێن، دواتر رێوڕەسمی دابەشکردنى خەڵاتى یەکەم، دووەم و سێیەمى شیعر، چیرۆک و لێکۆڵینەوەی یوبیلی زیوینی فیستیڤاڵی نێودەوڵەتیی گەلاوێژ بەڕێوەدەچن.  چالاکییەکانی ٢٥ مین فیستیڤاڵی نێودەوڵەتیی گەلاوێژ لە ٢٥ - ٥ - ٢٠٢٢ لە هۆڵی تەلاری هونەر دەستیپێکرد و ئەمڕۆ لە هۆڵی هوتێل رامادا لە سلێمانی کۆتاییدێت، تۆڕی میدیایی رووداو رووماڵی چالاکییەکانی فیستیڤاڵەکە دەکات.  سەرپەرشتیارى گشتیی فیستیڤاڵی نێودەوڵەتیی گەلاوێژ مەلا بەختیارە، لیژنەى ئامادەکاریى سامى هادى، د. ئیبتسام ئیسماعیل قادر، د. نەوزاد ئەحمەد ئەسوەد، تەڵعەت تاهیر و سیامەند هادییە، بەڕێوەبەری هونەری و پەیوەندییەکان سۆران نەقشبەندییە.  فیستیڤاڵی نێودەوڵەتیی گەلاوێژ، لەلایەن بنکەی رۆشنبیری گەلاوێژ سازدەکرێت کە لە ١٩٩٦ لە سلێمانی دامەزراوە، ٢٥ ساڵە بەبێ دابڕان فیستیڤاڵەکە بەڕێوەدەچێت.