ئەمڕۆ یەکشەممە سعودیە و رووسیا لەگەڵ گرووپێکی بچووکی بەرهەمەهێنەرانی نەوت کۆدەبنەوە بۆ ئەوەی پێش کۆبوونەوە رەسمییەکانی رێکخراوی ئۆپێک و گرووپی گەورەتری ئۆپێک پلەس بگەنە کۆدەنگییەک لەبارەی کەمکردنەوەکانی ئاستی بەرهەمهێنانی نەوت.   هاوکات رۆژنامەی "سەباح"ـی عێراق بڵاویکردەوە، ئیحسان عەبدولجەبار، وەزیری نەوتی عێراق رایگەیاندووە: "پابەندبوونی وڵاتانی ئۆپێک پڵەس یارمەتیی گەڕانەوەی سەقامگیریی نرخەکانی نەوت دەدات و عێراقیش داوای بەخشین لە ئەندامانی ئۆپێک ناکات بۆ ئەوەی بەرهەمهێنانی نەوت کەمنەکاتەوە. "  لە کاتێکدا دابەزینی نرخەکانی نەوت عێراقی گیرۆدەی قەیرانی دارایی کردووە، قسە و باسێک هەیە کە عێراق دەیەوێت لەلایەن وڵاتانی بەرهەمهێنەری نەوتی نێو ئۆپێک پڵەسەوە داوای لە کەمکردنەوەی بەرهەمهێنانی نەوت لێخۆشبوونی بۆ بکرێت.  عێراق کە دووەم گەورەترین وڵاتی بەرهەمهێنەری نەوتی نێو رێکخراوی ئۆپێکە تائێستا نەیتوانیوە بە تەواوی پابەندی ئەو رێککەوتنانە بێت کە لە چوار ساڵی رابردووەوە لەلایەن بەرهەمهێنەرانی نەوتەوە بۆ کەمکردنەوەی ئاستی بەرهەمهێنانی بۆ نەوت بۆ سەقامگیرکردنی بازاڕی وزە واژۆدەکرێن.   لە ساڵی ٢٠١٦ وە چەند رێککەوتنێک بۆ بەرزکردنەوەی نرخی نەوت لەلایەن ١٤ ئەندامی رێکخراوی ئۆپێکەوە بە سەرکردایەتیی سعودیە و ١٠ وڵاتی دەرەوەی رێکخراوەکە بە سەرکردایەتیی رووسیا واژۆکراون.   لە هەموو ئەو رێککەوتنانەدا عێراق یەکێک بووە لەو وڵاتانەی کە پابەندبوونی تەواوی پێشان نەداوە. بەهۆی ئەوەشەوە لەلایەن وڵاتانی دیکەی بەرهەمهێنەری نەوتەوە تا رادەیەک رووبەڕووی رەخنە بووەتەوە، بەڵام زۆرجاریش بارودۆخی ئابووریی ئەو وڵاتە لە بەرچاو گیراوە و فشاری زۆریان لێنەکردووە.   سەرچاوەیەکی ئۆپێک دەڵێت: "عێراق هەمیشە پێیوابووە لە کانوونی دووەمی ساڵی ٢٠١٦ دا بە باشی مامەڵەی لەگەڵ نەکراوە، بەهۆی ئەوەی لە کەمکردنەوەی بەرهەمهێنانی نەوتەکەی نەبەخشراوە لە کاتێکدا دابەزینی نرخەکانی نەوت گوشاری زۆری بۆ هێنابوو. "  ئابووریی عێراق و کەرتی نەوتەکەی بەهۆی شەڕی چەندین ساڵ و سەرهەڵدانی داعشەوە وێران بووە. بەغدا گلەیی ئەوەی کردووە لە کاتێکدا ویستوویەتی پیشەسازییە وێرانەکەی نەوتەکەی ببووژێنێتەوە، ئەندامانی ئۆپێک سوودیان لە بەرزیی نرخی نەوت و بازاڕی وزە بینیوە.  هێشتا رێککەوتنی ئۆپێک پڵەس چالاکە و عێراق لەسەرییەتی نزیکەی ملیۆنێک بەرمیل کەمبکاتەوە. حکومەتی عێراق چەند جارێک داوای لە هەرێمی کوردستان کرد ئاستی بەرهەمهێنانی نەوتی خۆی دابەزێنێت، چونکە لەنێو رێکخراوی ئۆپێکدا کێشەی زۆر زێدە بەرهەمهێنانی نەوتی بۆ دروست بووە.  لە یەکی ئایاردا رێکخراوی وڵاتانی هەناردەکاری نەوت و هاوپەیمانەکانی رێککەوتن رۆژانە ٩.٧ ملیۆن بەرمیل نەوت کەمبکەنەوە کە دەکاتە ١٠ % ی کۆی بەرهەمی رۆژانەی نەوتی جیهان. لە مانگی تەممووز تا کۆتایی کانوونی یەکەمیش ئاستی کەمکردنەوەکە ٧.٧ ملیۆن بەرمیل دەبێت.   رێککەوتنەکە دوای ئەوە هات کە بڵاوبوونەوەی پەتای ڤایرۆسی کۆرۆنا خواستی لەسەر سێیەکی نەوتی جیهان دابەزاند.   سیاسەتڤانانی عێراق رەخنەیان لەو رێککەوتنە گرتووە کە لەنێوان وڵاتانی هەناردەکاری نەوتدا واژۆکراوە، بەهۆی ئەوەی پشکێکی زۆر بۆ عێراق دانراوە و بە ناچاری دەبێت لە بەرهەمهێنانی نەوتی خۆی کەمیبکاتەوە.   بەرپرسێکی باڵای عێراق بە ئاژانسی رۆیتەرزی راگەیاندووە، راوبۆچوونی جیاواز هەبوون لەنێوان وەزارەتی نەوت و نووسینگەی سەرۆکوەزیرانی ئەو کات کە عادل عەبدولمەهدی سەرۆکوەزیرانی عێراق بوو، لەبارەی پابەندبوونی تەواو بە رێککەوتنی ئۆپێک پڵەسەوە کە لەمانگی نیسانی ئەمساڵ واژۆکرا و هەروەها لەبارەی داواکردن بۆ لێخۆشبوون لە کەمکردنەوەی بەرهەمهێنانی نەوت لە ساڵی داهاتوودا.   بە گوتەی ئەو بەرپرسە، وەزارەتی نەوتی عێراق ویستوویەتی داوای بەخشین لە ئۆپێک پڵەس بکات، بەڵام نووسینگەی سەرۆکوەزیران لەگەڵ پابەندبوونی تەواو بووە بە رێککەوتنی ئۆپێک پڵەس. ئەو قەیرانەی دارایەی ئێستاش لە عێراق هەیە رەنگدانەوەی رێکنەکەوتنەکەی ئەو کاتی وەزارەتی نەوت و نووسینگەی سەرۆکوەزیرانە.   لە مانگی ئایار و حوزەیراندا عێراق رازیبوو ئاستی بەرهەمهێنانی نەوت بە بڕی زیاتر لە ملیۆنێک بەرمیل کەمبکاتەوە، دواتر لە مانگی تەممووز تا کۆتایی ساڵی دایبەزێنێت بۆ ٨٤٩ هەزار بەرمیل لە رۆژێکدا.   عێراق لەنێو رێککەوتنەکەدا مایەوە، بەڵام پابەندی تەواوی بە رێککەوتنەکەوە پێشان نەدا، بۆیە لە کۆبوونەوەیەکی وەزیرانی چاودێریی ئۆپێک پڵەسدا عێراق ناچارکرا لە مانگەکانی، تەممووز، ئاب و ئەیلوولدا قەرەبووی کەمنەکردنەوەی بەرهەمهێنانی نەوت بکاتەوە.   ئەو سەرچاوەیەی نێو ئۆپێک باسی لەوە کردووە کە لەبارەی بەردەوامیی عێراق بۆ پابەندبوون بە کەمکردنەوەی بەرهەمهێنانی نەوتەوە دژبەرییەکی بەهێز هەیە.   بە گوێرەی ئەو سەرچاوەیە گفتوگۆی نافەرمی لەبارەی بەخشینی عێراق لە کەمکردنەوەی بەرهەمهێنانی نەوت لە ساڵی ٢٠٢١ ـدا هەبووە، بەڵام روون نییە ئایا عێراق ئەو هەنگاوە دەنێت یان نا.   لە مانگی حوزەیراندا عێراق داوای لە رێکخراوی ئۆپێک کرد رەچاوەی باری ئابووریی ئەندامەکانی بکات لەو پشکە نەوتەی دەکەوێتە سەر شانیان بۆ ئەوەی کەمیبکەنەوە.  عێراق بە رێژەی زیاتر لە ٩.٣ % پشت بە داهاتی نەوت دەبەستێت، ئێستاش کە نرخی نەوت دابەزیوە، ئەو وڵاتە رووبەڕووی کورتهێنانی بودجە بووەتەوە و پەنای بۆ وەرگرتنی قەرزی ناوخۆ بردووە.   بانکی جیهانیی پێشبینی دەکات بەهۆی دابەزینی نرخی نەوت و بڵاوبوونەوەی ڤایرۆسی کۆرۆناوە کۆی بەرهەمی ناوخۆی عێراق لەمساڵدا ٩.٧ % پاشەكشە بکات، لە کاتێکدا لە ساڵی ٢٠١٩ دا گەشەی ئابووریی عێراق ٤.٤ % بوو.   گرووپی ئۆپێک پلەس کە لە ٢٣ وڵاتی بەرهەمهێنەری نەوت پێکدێن لە چوارچێوەی رێککەوتنێکی نێوانیاندا رۆژانە ٧.٧ ملیۆن بەرمیل نەوت کەمدەکەنەوە. کۆبوونەوەکانی دوو رۆژی داهاتووی ئەو گرووپە بۆ ئەوەیە کە وڵاتانی بەرهەمهێنەری نەوت بڕیاربدەن لەسەر درێژکردنەوەی بڕی کەمکردنەوەکان لانیکەم بۆ سێ مانگی سەرەتای ساڵی ٢٠٢١ بە ئامانجی سەقامگیرکردنی نرخی نەوت.  هەرچەندە زۆربەی بەرهەمهێنەرانی نەوت لەگەڵ درێژکردنەوەی بڕی کەمکردنەوەکانن بۆ ساڵی داهاتوو، بەڵام هەندێک وڵاتی وەک عێراق و نایجیریا و ئیمارات تێبینییان لەسەر پشکی خۆیان هەیە و تاوەکو ئێستا گەرەنتی نییە کە بڕی کەمکردنەوەکان لە سەرەتای ساڵی داهاتووشدا وەک خۆی بمێنێتەوە.  هاری چیلینگۆریان، شرۆڤەکاری بانکی BNP پاریباس لەو بارەیەوە دەڵێت هەرچەندە کۆمیتەی هاوبەشی تەکنیکی بەرهەمهێنەرانی نەوت پێشنیازی درێژکردنەوەی رێککەوتنەکەی کردووە، بەڵام درێژکردنەوەی رێککەوتنی کەمکردنەوەی بەرهەمهێنەرانی نەوت ئێستا پێویستی بە ئیرادەی سیاسی وەزیرانی نەوتە.