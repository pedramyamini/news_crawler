ئەحمەد عەبادی، گوتەبێژی وەزارەتی كارەبای عێراق رایگەیاند: "لە دوو رۆژی رابردوودا نزیكەی سێ هەزار و ٥٦٥ مێگاوات كارەبا لە ناوچەكانی ناوەڕاست، باشوور و بەشێك لە ناوچەكانی باكوور كەمبوونەتەوە. "  گوتەبێژی وەزارەتی كارەبای عێراق باسی لەوەش کرد، بڕی هاوردەی غاز لە ٢٥ ملیۆن مەتر سێجاوە بۆ ١٠ ملیۆن مەتر سێجا كەمبووەتەوە.  بەو کەمبوونەوەیەی هاوردەی غازی ئێران ئاستی بەرهەمهێنانی كارەبا لە وێستگەكانی بەسمایە، سەدر، قودس، كەربەلا، حەیدەریە، نەجەفی غازی، مەنسوریە، شەتولعەرەب، حللە، دیوانیە، نەجیبیە، واسیت و باشووری بەغدا كەمبووەتەوە.  ئەحمەد عەبادی گوتیشی: "هەروەها سیستمی كارەبا لە چەند ناوچەیەك كراوەتە ئامانج، لەوانە هێڵی رەشید، بەسمایە - گەیارە، موسڵ - گەیارە و كەركووك. ژمارەیەك تاوەری كارەبا رووخێنراون و بەهۆیانەوە كارەبا لەچەند ناوچەیەك بڕاوە. "  بە گوتەی عەبادی، وەزارەتی كارەبا هەوڵەكانی خستووەتەگەڕ بۆ رووبەڕووبوونەوەی هەر كێشەیەكی هونەری كە لە وەرزی زستاندا رووبەڕووی تۆڕی كارەبا دەبێتەوە، بەتایبەتی ئێستا كە باران و گۆڕانی كەش و هەوا دەستیپێكردووە.  عەبادی دەڵێت: "بە مەبەستی چارەسەركردنی ئاوی لێزمە باران كارەبا لە وێستگە ئاوییەكان بەبەردەوامی دەبێت. "  سەرەڕای دەوڵەمەندیی عێراق و تەرخانكردنی پارەیەكی زۆری ساڵانە بۆ كەرتی كارەبا و پرۆژەكان و دروستكردنی وێستگەی بەرهەمهێنان، بەڵام تائێستا نەیتوانیوە لە پڕكردنەوەی پێویستییەكانی پشت بە خۆی ببەستێت و هەموو هاوینێك لەگەڵ بەرزبوونەوەی پلەی گەرما تووشی تەنگژەی كەمیی كارەبا و ناڕەزایەتیی جەماوەری دەبێتەوە.