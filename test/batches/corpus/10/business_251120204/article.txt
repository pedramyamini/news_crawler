مەهدی میر ئەشرەفی، سەرۆکی دەزگای گومرگی ئێران رایگەیاند، عێراق گرنگترین رووگەی کاڵاکانی ئێران و گەورەترین هاوردەکاری بەرهەمە ئێرانییەکانە لە جیهاندا.  سەرۆکی دەزگا ئێرانییەکە، قسەی بۆ ئاژانسی ' ئەنبا فارس ' کردووە و دەڵێت: "داتا پەیوەستەکان بە بازرگانی دەرەوەی وڵات لە ماوەی هەشت مانگی رابردوودا، ئاماژەیان بە ئاڵوگۆڕی بازرگانی داوە بە بڕی ٩٧ ملیۆن و ٧٠٠ هەزار تۆن لە کاڵا، ئەمەش بەرامبەر بە ٤٤ ملیار و ٦٠٠ ملیۆن دۆلارە".  ئەشرەفی روونیکردووەتەوە، "قەبارەی هاوردەکردن بۆ ناو ئێران لەو ماوەیەدا گەیشتووەتە ٢١ ملیۆن و ٨٠٠ هەزار تۆن، لە نێویاندا ١٥ ملیۆن و ٢٠٠ هەزار تۆن لە کاڵای سەرەکی".  بەرپرسەکە زیاتر دەڵێ "قەبارەی هەناردەی ئێران لە دوایین هەشت مانگی رابردوودا ٧٥ ملیۆن تۆن بووە، بە بەهای ٢١ ملیار و ٥٠٠ ملیۆن دۆلار". ئەوەشی خستووەتەڕوو کە "کۆی هەناردەکراوەکانی وڵاتەکە سێ هێندەی کۆی هاوردەکراوەکان بووە لە هەمان ماوەدا".  لەبارەی گرنگترین رووگەی کاڵا ئێرانییەکانەوە لەو ماوەیەدا، سەرۆکی دەزگای گومرگی ئێران دەڵێ "پێشەنگی کڕینی کاڵاکانمان عێراق بووە، دواتر چین، ئینجا ئیمارات، تورکیا و ئەفغانستان".