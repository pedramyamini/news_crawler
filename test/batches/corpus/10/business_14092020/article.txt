سەرچاوەکان دەڵێن ئەمە رووداوێکە، ساڵانێکی زۆرە رووینەداوە، چونکە ماوەیەک عێراق بووبووە دووەم گەورەترین کڕیاری دانەوێڵە لە رۆژهەڵاتی ناوەڕاستدا.  حەمید نایف، گوتەبێژی وەزارەتی کشتوکاڵی عێراق، بە ماڵپەری ' بلومبێرگ ' ی ئەمریکی راگەیاندووە: "حکومەت بەنیازە هەفتەی داهاتوو، دەست بە فرۆشتنی ٧٠٠ تۆن دانەوێڵە بکات لە فرۆشتنێکی ئاشکرادا، بەنرخێک کە لە ١٢٥ دۆلارەوە بۆ هەر تۆنێک دەستپێدەکات". پێشبینیدەکرێت ئەم زیادکردنە ئاشکرایە، سەرنجی وڵاتانی وەک "کەنداو، ئوردن و وڵاتانی باکووری ئەفریقیا رابکێشێت".  نایف نهێنی "زیادبوونی بەرهەمی جۆ لە وڵاتەکەدا، بۆ یەدەگی ئاوی ساڵی رابردوو" گێڕاوەتەوە.  ماڵپەرە ئەمریکییەکە پێیوایە، یەکێک لە هۆکارەکانی بەرزبوونەوەی ئاستی بەرهەمەکە، پەیوەندی بەو نرخە بەرزەوە هەیە کە حکومەت بە جووتیارەکانی دەدات لە کاتی کڕینەوەی بەرهەمەکانیان، چونکە بۆ هەر تۆنێک لە ٣٨٩ دۆلار تا ٤١٤ دۆلاریان دەداتێ، دواتریش بەرهەمی جۆیەکە وەک ئالیک بە خاوەن کێڵگە پەلەوەرییەکان دەفرۆشێتەوە.  داتاکانی وەزارەتی کشتوکاڵی ئەمریکا ئاشکرایانکردووە کە بارانی بەخوڕی وەرزی رابردوو، ئاستی بەرهەمهێنانی دانەوێڵەی لە هەموو ناوچەکانی رۆژهەڵاتی ناوەڕاستدا بەرزکردووەتەوە.  عێراق کە پێشتر دووەم گەورە کڕیاری دانەوێڵە بوو لە رۆژهەڵاتی ناوەڕاست، پێشبینیدەکات بۆ سێیەم ساڵی لەسەریەک، بەشی بەکارهێنانی ناوخۆیی بەرهەم بهێنێت و بەشێکی ئەوەش بۆ بەردەوامبوونی ئاستی باشی بارابنارین دەگەڕێتەوە.  ئەو هەنگاوەی راگەیەندراوە، بۆ ئێستای حکومەت بەبایەخە، چونکە وەک چاودێران گوتویانە، بەرزبوونەوەی ئاستی بەرهەمهێنانی ناوخۆیی خۆراک، دەبێتە کەمبوونەوەی خەرجییەکانی دەوڵەت و کەمبوونەوەی گوشار لەسەر ئابووریی گشتی، کە بەهۆی کۆرۆناوە، زیانی زۆری پێگەیشتووە.