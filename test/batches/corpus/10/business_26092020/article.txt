کۆمپانیای گەنەل ئێنێرجی، کە لە کێڵگە نەوتییەکانی هەرێمی کوردستان لە تاوکێ و تەق تەق کاردەکات رایگەیاند، کە شایستە داراییەکانیان بۆ هەناردەکردنی نەوت لە مانگی هەشتی ئەمساڵ لەلایەن حکومەتی هەرێمی کوردستانەوە پێدراوە.  لە بەیاننامەیەکدا کە لە ماڵپەری ئەو کۆمپانیایە بڵاوکراوەتەوە، گەنەل ئێنێرجی دەڵێت: لەلایەن حکومەتی هەرێمی کوردستانەوە ٢.٦ ملیۆن دۆلاریان بۆ هەناردەکردنی نەوت لە کێڵگەی تەق تەق پێدراوەو ٨.٢ ملیۆن دۆلاری دیکەشیان بۆ هەناردەکردنی نەوت لە کێڵگەی تاوکێ پێدراوە بەپێی ئەو پشکانەی کە هەیانە لە پەرەپێدانی ئەو دوو کێڵگە نەوتییە.  لە بەیاننامەیەکی جیاوازدا کۆمپانیای نەوتی گۆڵف کێستۆن رایگەیاند، لەلایەن حکومەتی هەرێمی کوردستانەوە ٩.٨ ملیۆن دۆلاریان پێدراوە کە شایستە داراییەکانی کۆمپانیاکەیە بۆ هەناردەکردنی نەوت لە مانگی هەشتی ئەمساڵدا.  کۆمپانیای گۆڵف کێستۆن لە کێڵگەی شێخان کاردەکات و رۆژانە نزیکەی ٣٥ هەزار بەرمیل نەوت بەرهەمدەهێنێت.  دوای داڕمانی نرخی نەوت لە مانگی چواری ئەمساڵدا، حکومەتی هەرێمی کوردستان رایگەیاند، پێدانی شایستە داراییەکانی کۆمپانیا نەوتییەکان لە دوو مانگی کۆتایی ساڵی ٢٠١٩ دوادەخات تا ئەو کاتەی نرخی نەوت بەرزدەبێتەوە.