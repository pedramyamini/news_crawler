سەرۆکوەزیرانی بەریتانیا بڕی ١٢ ملیار پاوەندی تەرخانکردووە، ئەوەش لە چوارچێوەی چەندین پلان کە دەیەوێت بەهۆیەوە ٢٥٠ هەزار هەلی کار بڕەخسێنێت و بەریتانیا بکاتە وڵاتێکی خاڵی لە بەکارهێنانی کاربۆن تاوەکو ساڵی ٢٠٥٠.  پلانەکە چوار هێندەکردنی وزەی با لە ماوەی دەیەیەک لەخۆدەگرێت و بەهۆی زیاد بەرهەمهێنانی توانای هایدرۆجینیش دەیەوێت وزەی پێویست بۆ مەبەستی پیشەسازی، گواستنەوە و کارەبا دابینبکات.  وەبەرهێنان لە کەرتی گواستنەوەش بەشێکە لە پلانەکەی جۆنسن. ئامانجی پلانەکە ئەوەیە دەرچوونی گازی دوانەئۆکسیدی کاربۆن لە کەرتی گواستنەوەی گشتی بگەیێنرێتە سفر، ئەوەش کەشتی و فڕۆکەکانیش دەگرێتەوە.  ئەو پلانانەی حکومەتی بەریتانیا جێبەجێیان دەکات ئامانج لێیان ئەوەیە وڵاتەکە ببێتە پێشەنگی جیهان لە کەمکردنەوەی کاربۆن بە بەکارهێنانی تەکنەلۆژیا و شاری لەندەنیش ببێتەوە سەنتەری دارایی جیهان.  بەدەر لە تەرخانکردنی ١٢ ملیار پاوەند، حکومەتی بەریتانیا بڕی ٥٢٥ ملیۆن پاوەندی دیکە بۆ بەرەوپێشبردنی پرۆژەی بچووک و گەورەی ئەتۆمی تەرخاندەکات، بەڵام پێدەچێت وەبەرهێنان لە وێستگەی کارلێککردنی پێشکەوتووی ئەتۆمی ببێتەهۆی تووڕەکردنی ژینگەپارێزان.  لە مانگی شووباتی ئەمساڵ، بۆریس جۆنس رایگەیاند حکومەتەکەی مەبەستیەتی تاوەکو ساڵی ٢٠٣٥ بەرهەمهێنان و فرۆشتنی ئۆتۆمبێلی دیزڵ و گازۆلین رابگرێت، بەشێوەیەک تاوەکو ئەوکات تەنیا رێگە بە فرۆشتنی ئۆتۆمبێلی هایبرێد دەدات. پلانەکانی حکومەتی بەریتانیا تەرخانکردنی ١.٣ ملیار پاوەند بۆ بەرهەمهێنانی ئۆتۆمبێلێکی کارەبایی لەخۆدەگرێت کە دەتوانرێت لە ماڵەوە و لەسەر شەقامەکان بارگاوی بکرێنەوە، هاوکات بڕی ٥٨٢ ملیۆن پاوەندیش تەرخاندەکرێت بۆ هاوکاریکردنی ئەو کەسانەی ئەو ئۆتۆمبێلانە دەکڕن، دەرچوونی دوانەئۆکسیدی کاربۆن تێیاندا سفرە.  هەروەها بڕی ٥٠٠ ملیۆن پاوەندیش لە چوار ساڵی داهاتوو بۆ بەرەوپێشبردن و بەرهەمهێنانی پیل "پاتری"ی ئۆتۆمبێلی کارەبایی تەرخاندەکات.