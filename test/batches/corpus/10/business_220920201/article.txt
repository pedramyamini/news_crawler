عەلی عەللاوی، جێگری سەرۆکوەزیرانی عێراق، کە هاوکات وەزیری داراییە بە ئاژانسی “S & P Global Platts” ی گوتووە، "هەرێمی کوردستان بووەتە سەرچاوەی بە قاچاخبردنی نەوت و بەرهەمهێنانی نەوتی زیادە"، کە بە گوتەی عەللاوی، ئەوەش وایکردووە عێراق کە دووەم گەورەترین بەرهەمهێنەری نەوتی نێو رێکخراوی ئۆپێکە، شکستبێنێت لە پابەندبوون بە رێککەوتنی ئۆپێک پڵەس لە کەمکردنەوەی بەرهەمهێنانی نەوت.  عەللاوی رایگەیاندووە، هەرێمی کوردستان رۆژانە ٤٥٠ بۆ ٤٧٠ هەزار بەرمیل نەوت بەرهەمدەهێنێت. دەشڵێت "بەڵام ئەو بڕە دیار نییە کە بە رێگەی قاچاخ دەفرۆشرێت، چونکە لە هەندێ کێڵگەی نەوت دزەپێکردنی نەوت هەیە، کە بە تانکەر بۆ هەندێ شوێن دەبرێت و بڕەکەی نازانین چەندە".   گوڵیزار رەشید، جێگری سەرۆکی لیژنەی وزە و سەرچاوە سرووشتییەکانی پەرلەمانی کوردستان لەبارەی قسەکانی عەەلی عەللاوی بە تۆڕی میدیایی رووداوی گووت "هەرێمی کوردستان شوێنی بە قاچاخبردنی نەوت نییە، بەڵکو ئەوە لە شوێنەکانی دیکەی عێراق نەوت بە قاچاخ دەبرێت و لیژنەی نەزاهەی عێراقیش سەلماندوویەتی".  جێگری سەرۆکی لیژنەی وزە و سەرچاوە سرووشتییەکان دەشڵێت، هەرێمی کوردستان لە نەخشەی وزەی جیهانیدا متمانەی بۆ کۆمپانیا نەوتییە جیهانییەکان دروستکردووە، وەک؛ کۆمپانیاکانی ئێکسۆن مۆبیل، گازپرۆم، شێڤرۆن و چەند کۆمپانیایەکی دیکە، "ئەگەر حکومەتی عێراق دەیەوێت ئامارەکان بزانێت، با سەیری ئامارەکانی کۆمپانیای دیلۆیت بکات کە داتا و زانیاری لەبارەی هەناردەکردنی نەوتی هەرێمی کوردستان بڵاودەکاتەوە".  بەرهەمهێنانی نەوت لە هەرێمی کوردستان  عێراق لە مانگی ئاب ئاستی بەرهەمهێنانی نەوتی خۆی دابەزاند بۆ رۆژانە ٣.٥٧٨ ملیۆن بەرمیل. بەگوێرەی ئامارە فەرمییەکانی وەزارەتی نەوتی عێراق، تاوەکو ١٠ی مانگی ئەیلوول عێراق لەسەرووی ٣.٤٠٤ ملیۆن بەرمیل نەوتی بەرهەمهێناوە. ئەوەش بڕێکە کە لە رێککەوتنی ئۆپێک پڵەس لە مانگی نیسانی ئەمساڵ بۆ عێراق دانراوە و ئەگەر لەو بڕە نەوتە زیاتر بەرهەمبهێنێت پابەندبوونی تەواو بە رێککەوتنەکە پێشان نادات.  بەگوێرەی ئامارەکانی کۆمپانیای سۆمۆ بۆ بە بازاڕکردنی نەوتی عێراق، کە بە ئاژانسی “S & P Global Platts” دراون، عێراق جگە لە هەرێمی کوردستان، رۆژانە ٣.١٢٢ ملیۆن بەرمیل نەوتی بەرهەمهێناوە و هەرێمی کوردستانیش ٤٥٦ هەزار بەرمیل. جێگری سەرۆکوەزیرانی عێراق بەو ئاژانسەی گوتووە "زۆریی بەرهەمهێنانی نەوت لەلایەن هەرێمی کوردستان وایکردووە عێراق نەتوانێت پابەندی رێککەوتنەکەی بێت لەگەڵ وڵاتانی بەرهەمهێنەری نەوت".  هەولێر و بەغدا لەسەر ئەوە رێککەوتوون بە رێژە ئاستی بەرهەمهێنانی نەوتەکەیان کەمبکەنەوە بۆ پابەندبوون بە رێککەوتنی ئۆپێک پڵەس، بەڵام بەگوێرەی ئامارەکانی کۆمپانیای سۆمۆ، هەرێمی کوردستان تەنیا بە رێژەی ٧٩ % پابەندبووە، لەکاتێکدا حکومەتی فیدراڵی عێراق پابەندبوونەکەی گەیشتووەتە ١٠٢ %.   قەرزەکانی نەوتی هەرێمی کوردستان  بە گوتەی عەلی عەللاوی، لەکاتێکدا گرێبەستە نەوتییەکانی هەرێمی کوردستان لەگەڵ کۆمپانیا نەوتییەکان و کۆمپانیا بازرگانییەکانی نەوت لە جۆری گرێبەستی بەرهەمهێنانی هاوبەشن، ئەوە پابەندبوونی هەرێمی کوردستانی بۆ کەمکردنەوەی بەرهەمهێنانی نەوت ئاڵۆزکردووە. عەللاوی دەڵێت "لەو کاتەی نەوتی هەرێمی کوردستان دەگاتە بەندەری جەیهان، ئەو نەوتەی لەلایەن هەرێمی کوردستان خاوەندارێتی دەکرێت، دەبێت ئەو بڕە نەوتە لەبەرچاوبگرین کە دەبێت بدرێتە کۆمپانیاکانی گواستنەوە و بە بازاڕکردن کە پارەیان داوەتە حکومەتی هەرێمی کوردستان، بۆیە ئەو داهاتەی لە نەوت بۆ هەرێمی کوردستان دەمێنێتەوە زۆر کەمە".  ماوەیەکە هەولێر و بەغدا لە گفتوگۆدان لەبارەی داهاتی نەوت، کە بەشێکە لە گفتوگۆکانی بودجەی ساڵی ٢٠٢١ی عێراق. هەولێر گازندەی ئەوە لە بەغدا دەکات، کە مووچەی فەرمانبەرانی بە تەواوی نادات و دوای دەخات. جێگری سەرۆکوەزیرانی عێراق ئاماژەی بەوە کردووە، پێشتر داوا لە حکومەتی هەرێمی کوردستان کراوە بەشێک لە داهاتەکانی بگەڕێنێتەوە بۆ حکومەتی ناوەند و یاساش داوای لێدەکات داهاتەکانی نەوت، داهاتی گومرگەکان و داهاتەکانی دیکەش بگەڕێنێتەوە بۆ حکومەتی فیدڕاڵی، "بەڵام حکومەتی هەرێمی کوردستان لە رابردوودا ئەوەی نەکردووە".  عەلی عەللاوی ئاماژەی بەوەش کردووە، لەگەڵ حکومەتی هەرێمی کوردستان پێکەوە کاردەکەن لەسەر قەبارە و ئەو بوارانەی کە دەبێت داهاتەکانیان بۆ حکومەتی عێراق بگەڕێتەوە، هەروەها باس لەو کێشانەش دەکەن کە بوونەتەهۆی تەگەرەخستنە بەردەم رێککەوتن بۆ گێڕانەوەی داهاتەکانی هەرێمی کوردستان بۆ حکومەتی فیدراڵی.   ئەحمەد مەلا تەڵال، گوتەبێژی سەرۆکوەزیرانی عێراق رۆژی ١٥ی ئەم مانگە، لە کۆنفرانسی رۆژنامەڤانیی هەفتانەیدا رایگەیاند، هەردوو سەرۆکوەزیرانی عێراق و هەرێمی کوردستان رێککەوتوون، کە هەوڵبدرێت ئەو لێکتێگەیشتنەی دروستبووە لە بودجەی ٢٠٢١ زەمینەی بۆ بڕەخسێت و بەهێزبکرێت و مافە دەستوورییەکانی حکومەتی فیدرالی جێگیربکرێت تایبەت بە دەروازەکان و نەوت و جێگیرکردنی پشکی هەرێمی کوردستان لە هەناردەکردنی ژمارەی بەرمیلەکانی نەوت و رادەستکردنی بە بەغدا. گوتیشی "ئەم گفتوگۆ و رێککەوتنانە لە بودجەی ٢٠٢١ دا روون دەبنەوە".  رۆژی ١٨ی مانگیش مەسرور بارزانی، سەرۆکی حکومەتی هەرێمی کوردستان لە تویتێکدا رایگەیاند، گەشبینە بەوەی کە دەتوانن لەگەڵ حکومەتی فیدراڵیی عێراق بگەنە رێککەوتنی کۆتایی. لە تویتەکەدا ئاماژەی بەوەش کردووە، "هەرچەندە بەربەستی زۆر هەن، بەڵام تیمێکی دانوستاندنی بەهێزمان هەیە و لە مەبەستەکەیاندا یەکگرتوون".