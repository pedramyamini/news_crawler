سستبوونەوەی کەرتی خانووبەرە وایکردووە بەرپرسانی دووبەی بیر لەوە بکەنەوە، رێگە بۆ بیانییەکان خۆش بکەن لە دووبەی بمێننەوە، لەکاتێکدا کارەکانیان لە دوورەوە لە وڵاتی خۆیاندا ئەنجامبدەن، بۆ ئەو مەبەستەش ئاسانکاری بۆ پێدانی ڤیزە دەکەن.  لەگەڵ ئەوەشدا بەرپرسانی دووبەی دەڵێن، پێچەوانەی قەیرانی ئابووریی جیهان لە ٢٠٠٨، ئەمجارە هیچ کێشەیەکی بنەمایی لە ئابووری رووینەداوە.  هەلال ئەلماری، بەڕێوەبەری گەشتیاریی دووبەی رایگەیاند "بە بڕوای ئێمە ئەم قەیرانە، قەیرانێکی سیستماتیک نییە. هیچ قەیرانێک رووی نەداوە لە پیشەسازیی فڕۆکەوانی، کەرتی گەشتوگوزار و کەرتی دارایی وەکو ئەوەی کە لە ساڵی ٢٠٠٨ روویدا. بەڵکو ئەمە شۆکێکە، هاوکات دەبینن ئەم پەتایە لە زۆر شوێنی جیهان بەرەو کۆنترۆڵکردن دەڕوات و وڵاتان رێوشوێنی پێویستیان گرتووەتەبەر".  لە بەندەری دووبەی، ساڵی رابردوو ١٠٩ ملیۆن تۆن کاڵا لەڕێگەی ئەم بەندەرەوە بە بەهای ٣٧٠ ملیار دۆلار گواستراوەتە، بەڵام ئەمساڵ قەیرانی کۆرۆنا و قەدەخەی هاتووچۆ، داهاتەکانی دووبەیی لە رێگەی بازرگانییەوە دابەزاندووە.  لە شەش مانگی سەرەتای ئەمساڵدا بازرگانیی دەرەکیی دووبەی ١٥٠ ملیار دۆلار بووە.  دووبەی لە ناوەڕاستی مانگی تەممووزەوە دەرگاکانی بەڕووی گەشتیارانی بیانی کردەوە و بۆ بووژاندنەوەی کەرتی گەشتیاری دوای کۆرۆنا کەمپەینێکی میدیایی گەورەی بەناوی "بەدوای چیرۆکی خۆتدا بگەڕێ" دەستپێکردووە.  گەشتیارێکی ئیتاڵی بەناوی فرانسیسکا کۆنتێ بەمشێوە باس لە گەشی ئێستای دووبەی دەکات و دەڵێت "سەردانی ئەمجارەم زۆر جیاوازە. کەشوهەوایەکی قورس لێرە هەیە. کاتێک کە شوێنە گشتییەکان بە چۆڵی دەبینم دڵم تووند دەبێت. میواندار و کارمەندانی هۆتێلیش بە ماسکەوە دەبینی، دەڵێی لە ژووری نەشتەرگەرین".  ساڵی رابردوو ١٦ ملیۆن گەشتیار سەردانی دووبەی - یان کردووە، بەرپرسانی دووبەی ئامانجیان بوو ئەمساڵ ئەو ژمارەیە بەرزبکەنەوە بۆ ٢٠ ملیۆن گەشتیار، بەڵام بڵاوبوونەوەی کۆرۆنا خەونەکانیانی لەباربرد.  رەوشی ئابووریی ئێستای دووبەی وایکردووە هەلەکانی کارکردن و بازرگانیکردن بۆ بیانییەکان کەمببێتەوە و بیانییەکان ئەو وڵاتە چۆڵ دەکەن. ئەمەش وایکردووە بەرپرسانی ئەو وڵاتە لەڕێگەی جیاوازەوە هانی خەڵکی بیانی بدەن لە وڵاتەکەیان بمێننەوە.