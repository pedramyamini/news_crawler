عومەر قەڵادزەیی، جێگری پارێزگاری سلێمانی، لە کۆنفرانسێکی رۆژنامەڤانیدا، دەستپێکردنی وەرگرتنی گەنمی جووتیارانی لە سنووری پارێزگای سلێمانی، هەڵەبجە و سنووری ئیدارەکانی گەرمیان و راپەڕین راگەیاند. لە ئەمڕۆوە گەنمی جووتیارانی سلێمانی و راپەڕین وەردەگیرێت، بەڵام بەهۆی نەگەیشتنی لیژنەکان لە بەغداوە، وەرگرتنی گەنمی هەڵەبجە و گەرمیان رەنگە دوو رۆژ دوابکەوێت.  ساڵی رابردوو بەغدا ١٣٥ هەزار تۆن گەنمی ئەو ناوچانەی وەرگرت، بەڵام جێگری پارێزگاری سلێمانی گوتی، ئەمساڵ رەزامەندی دراوە ٣٠ هەزار تۆن زیاتر لە ساڵی رابردوو وەربگرن، واتە ١٦٥ هەزار تۆن و گوتی "بڕیارێکی باشە، بەڵام هێشتا بەرهەم زیاترە لە بڕەی وەردەگیرێت".  گەنمی جووتیارانی ئەو سنوورە، لە سایلۆکانی: سەیدسادق، چەمچەماڵ، سلێمانی و راپەڕین وەردەگیرێن. عومەر قەڵادزەیی دەڵێ "لە ئەمڕۆوە دەرگای سایلۆکانی سلێمانی و راپەڕین کراوەن". سەبارەت بە هەڵەبجە و گەرمیان گوتی "لیژنەکان لە بەغداوە نەگەیشتوون و رەنگە دوو رۆژ دوابکەون، بەڵام کاریگەریی لەسەر ئەو بڕە نابێت کە رەزامەندیی وەرگرتنی دراوە".  نرخی گەنمی ئەمساڵ بەمشێوەیە لە جووتیاران وەردەگیرێت:  - گەنمی نمرە یەک ٥٦٠ هەزار دینار بۆ هەر تۆنێک  - گەنمی نمرە دوو ٤٨٠ هەزار دینار بۆ هەر تۆنێک  - گەنمی نمرە سێ ٤٢٠ هەزار دینار بۆ هەر تۆنێک  بە گوتەی جێگری پارێزگاری سلێمانی، نرخەکان بەغدا دیاریکردوون و لە هەموو عێراق، بە کوردستانیشەوە ئەو نرخەیە.