ئەو گەنجەی چوار مانگە دەستگیراندارە و ناتوانێت بە هاوژینەکەی بگات، دەڵێت، "لەسەر ٢٥ مسقاڵ زێڕ رێککەوتبووین، بەڵام زێڕ بەشێوەیەکی بەرچاو بەرزبوویەوە و لەبەرئەوە ئێستا لەلایەن ماڵی خۆمان و ماڵی هاوژینەکەم فشاری زۆمان لەسەرە و دەڵێن دەبێت زوو پرۆسەکە تێکپەڕێنن. "  لە بازاڕی زێڕینگەرانی کەلار پێشتر لە رۆژێکدا زیاتر لە ٢٠ بووک و زاوا دەهاتنە بازاڕ، ئێستا کەمبووەتەوە بۆ پێنج بۆ شەش بووک و زاوا ئەوانیش وەک پێشتریش زێڕ ناکڕن.  دارا ئەحمەد، زێڕەنگەرە لە کەلار بە رووداوی راگەیاند، زۆربەی بووک و زاواکان لەدەوری ١٠ مسقاڵ بۆ ٢٠ مسقاڵ زێڕ دەکڕن، پێشتر زیاتر لە ٣٠ بووک و زاوا دەهاتن. بەڵام ئێستا بەهۆی گرانبوونی ئاڵتوون خەڵک کەمتر سەردانمان دەکات.  ناجێگریی نرخ و گرانی زێڕ وایکردوە لە بازاڕەکانی هەرێمی کوردستان فرۆشیار لە کڕیار زۆرتر بێت. هێمن نەجم، زێڕنگەر دەڵێت، "کڕیار زۆر کەمە، ئەوەی هەشبێت بڕێکی کەم دەکڕێت، من ئێستا دوو کیلۆ زێڕم لایە، بەڵام خەرجنابێت. "  دوای ئەوەی کۆمپانیاکانی بەرهەمهێنای دەرمان رایانگەیاند، ڤاکسینێکیان بە سەرکەوتووی تاقیکردووەتەوە، پێشبینییەک دروستبووە کە ئەگەر ئەم ڤاکسینە بە باشی کاریگەریی هەبێت و دابەشبکرێت بەسەر جیهاندا، سەقامگیریی بۆ ئابووریی جیهان دەگەڕێتەوە.