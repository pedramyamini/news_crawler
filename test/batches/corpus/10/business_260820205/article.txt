لە وەڵامی پرسیارێک لەگەڵ رۆژنامەڤانان کە رۆژی ٢٤ی ئەم مانگە ئەنجامدرا لەبارەی ئەوەی کە لە ماوەی تەمەنی کابینەی نۆیەمی حکومەتی هەرێمی کوردستان چەند مووچە دابەشکراوە، مەسرور بارزانی گوتی "راستە تەمەنی ئەم كابینەیە ١٣ مانگە، لەم ماوەیە ١٢ مووچەمان دابەشكردووە، خەڵكێك بیەوێت راستییەكان بزانێت ئەو شتانە دەزانێت، بەڵام نەیەوێت بە جۆرێكی دیكە لێكدانەوەی بۆ بكات، ئەوەیە دەیبینین بە جۆرێكی دیكە رای گشتی چەواشە دەكرێت. گوایە دوو مووچە و سێ مووچە دراوە. "  بەپێی ئەو خشتەیەی ئەمڕۆ چوارشەممە ٢٦ - ٠٨ - ٢٠٢٠ حکومەتی هەرێمی کوردستان بڵاویکردووەتەوە، لە ساڵی ٢٠١٩ مووچەی مانگەکانی (٩، ٨، ٧، ٦، ٥، ٤) دابەشکراوە، کە کۆی گشتی پارەکە ٥ ترلیۆن و ٣٤٢ ملیار و ٥٤٢ ملیۆن و ٢٠٠ هەزار دینار بووە.   هەر لە خشتەکەدا هاتووە کە کە مووچەی دابەشکراو لە ساڵی ٢٠٢٠ لە مانگی ١٠ تاوەکو سێی ئەمساڵ دابەشکراوە، کە بڕەکەی ٥ ترلیۆن و ٣٦ ملیار و ٧٦٥ ملیۆن و ١٥٠ هەزار و ٧٢٠ دینار بووە.   خشتەی ئەو ١٢ مووچەیەی کە لەلایەن کابینەی نۆیەمی حکومەتی هەرێمی کوردستان دابەشکراوە