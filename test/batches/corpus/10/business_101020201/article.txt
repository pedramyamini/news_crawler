ریشی سووناک، وەزیری دارایی بەریتانیا وەڵامی سەندیکاکانی بازرگانی دایەوە، کە داوای هاوکاریی داراییان لە حکومەت کردبوو، بۆئەوەی رێگە لە لەدەستچوونی هەزاران کار بگیرێت بەهۆی رێکارە نوێیەکانی بەرەنگاربوونەوەی ڤایرۆسی کۆرۆنا، کە پێشبینیدەکرێت هەفتەی داهاتوو رابگەیێنرێن.  لە باکووری ئینگلتەرا کە ڤایرۆسی کۆرۆنا زۆر بەخێرایی بڵاودەبێتەوە، ئەگەری زۆرە رێستۆرانت و مەیخانەکان جارێکی دیکە دابخرێن، کە سێ مانگ لەمەوبەر بەهۆی کەمبوونەوەی کاریگەریی ڤایرۆسی کۆرۆنا کرانەوە.  بە گوێرەی پرۆگرامێکی نوێی هاوکاری، حکومەتی بەریتانیا ٦٧ % ـی مووچەی ئەو کارمەندانە دەدات کە شوێنی کارکردنیان دادەخرێت و ناتوانن کاربکەن، زۆرترین مووچەش کە ئەو کارمەندانە وەریدەگرن دەگاتە ٢١٠٠ پاوەند.  وەزیری دارایی بەریتانیا لەبارەی هاوکارییە داراییەکانی حکومەت رایگەیاند، تەنیا ئەو بازرگانییانە سوود لەو هاوکارییە وەردەگرن کە دەکەونە ژێر کاریگەریی رێکارە نوێیەکان و بۆ ماوەی زیاتر لە حەوت رۆژی لەدوای یەک دادەخرێن. بەگوێرەی ریشی سووناک، بڕیارەکە لە سەرەتای تشرینی دووەمی ئەمساڵ جێبەجێدەکرێت و بۆ ماوەی شەش مانگ بەردەوام دەبێت، بەڵام لە کانوونی دووەمی ساڵی داهاتوو گۆڕانکاریی لە بڕیارەکەدا دەکرێت.