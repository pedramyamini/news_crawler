جەمال کۆچەر، ئەمڕۆ سێشەممە، بە تۆڕی میدیایی رووداوی راگەیاند: "پێشبینی دەکەین حکومەتی عێراق نرخی نەوت لە پرۆژە یاسای بودجەی فیدراڵی ساڵی ٢٠٢١ دا بە ٤٠ تاوەکو ٤٥ دۆلار بخەمڵێنێت. ئەو بودجەیە ٢٤٠ هەزار پلەی دامەزراندنی تێدا دەبێت، ئەوانەش لە بری ئەو کەسانە دادەمەزرێندرێن کە لە کۆتایی ساڵی ٢٠١٩ خانەنشینکران".  سەبارەت بە داهاتی عێراق بۆ ساڵی ٢٠٢١، جەمال کۆچەر گوتی: " بە لەبەرچاوگرتنی داهاتی نەوت لە چەند مانگی رابردوو و داهاتی دەروازەکان، پێشبینی دەکەین داهاتی عێراق لە ٢٠٢١ دا نزیکەی ٤٨ ملیار دۆلار بێت، بۆیە دەبێت قەبارەی بودجەی ساڵی ٢٠٢١ نزیکەی ٧٢ تریلیۆن دینار بێت و زیاتر بۆ پێدانی مووچە و دابینکردنی خەرجی زۆر پێویست دەبێت، واتا بودجەی فیدراڵیی ٢٠٢١ بودجەی تەشغیلی دەبێت، نەک وەبەرهێنان".  هاوکات ئیحسان عەبدولجەبار، وەزیری نەوتی عێراق، لە هەڤپەیڤینێکی تەلەڤزیۆنیدا رایگەیاند: "لە بودجەی فیدراڵی ٢٠٢١ دا ٨ هەزار دەرچووی زانکۆکان لە کەرتی نەوتی عێراق دادەمەزرێنین".  بەپێی یاسای کارگێڕی دارایی دەبێ حکومەتی عێراق پێش رۆژی ١٥ی تشرینی یەکەمی ٢٠٢٠ پرۆژە یاسای بودجەی فیدراڵی ساڵی ٢٠٢١ رەوانەی پەرلەمان بکات بۆ پەسەندکردنی، لە کاتێکدا حکومەت هێشتا پرۆژە یاسای بودجەی فیدراڵی ساڵی ٢٠٢٠ ـی رەوانەی پەرلەمان نەکردووە.