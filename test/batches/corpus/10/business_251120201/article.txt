بەپێی ئاماری وەزارەتی كشتوكاڵ و سەرچاوەكانی ئاوی هەرێمی کوردستان، كە پشتی بە داتای عەلوەکان بەستووە، لە ماوەی چوار ساڵی رابردوودا ٥٨١ و هەزار ٧٩٨ تۆن سێو لە هەرێمی كوردستان بەكاربراوە، کە تەنیا ٢٠ هەزار ٩٣٣ تۆنی خۆماڵی بووە.  ئەمساڵ، بە ساڵی زێڕینی سێو دادەنرێت بۆ جووتیارانی کوردستان، چونکە نزیکەی ١٨ هەزار تۆن سێویان هەبووە.  لە رووی بەرهەمهێنانی سێو پارێزگای دهۆك لەسەر ئاستی هەرێمی كوردستان بە پلەی یەکەم دیت، بەجۆرێك بەرهەمی ئەو پارێزگایە لە چوار ساڵی رابردوودا نۆ هەزار و ٨٠٨ تۆن بووە، کە دەکاتە ٤٦.٨ % ی كۆی بەرهەمی چوار ساڵی رابردوو، پارێزگای هەولێریش لە چوار ساڵی رابردوودا شەش هەزار و ٥٩٥ تۆن سێوی هەبووە، هەرچی پارێزگای سلێمانییە لە ماوەی ئەو چوار ساڵەدا چوار هەزار و ٤٦٨ تۆن بەرهەمی هەبووە، ئیدارەی گەرمیانیش ١٦٣ تۆن.  بەهۆی نەبوونی رووپێوی، وەزارەتی كشتوكاڵ خاوەنی هیچ داتایەك نییە بۆ ژمارەی دار و رووبەری باخەكانی سێو لە هەرێمی كوردستان.  دكتۆر ئەمجەد عوبێد، بەڕێوەبەری باخداری دهۆك، دەڵێت هیچ رووپێوییەک بۆ باخەکانی سێو لە دهۆک نەکراوە، بەڵام بەپێی بەدواداچوونی ئەوان، ٧٥ گوندی ئەو پارێزگایە بە تایبەتی بەرواری باڵا، بەرهەمی سەرەکیان سێوە.  سەبارەت بە بەرهەمی سێوی ئەمساڵ، دكتۆر ئەمجەد دەڵێت: "ئەمساڵ بەهۆی لەباری كەشوهەوا و خزمەتی زیاتری باخەكان لەلایەن جووتیارانەوە بەتایبەت لەكاتی كەرەنتین كە زۆربەیان ماڵەكانیان بردبووە ناو باخەكانیان، بەرهەمی سێو یەكجار باشە، پێشبینی دەكەین بەرهەمی ئەمساڵی سێو لە دهۆک گەیشتبێتە ١٥ هەزار تۆن، لەسەر ئاستی هەرێمی کوردستانیش ١٨ هەزار تۆن".  کەشوهەوا، کاریگەری زۆری لەسەر بەرهەمی سێو هەیە. دکتۆر ئەمجەد دەڵێت: "ئەو ساڵانەی كە زستانەكەی بەفری كەمبێت و لە بەهاردا بارانی زۆر و بەهێز هەبێت، بەرهەم باش نابێت، چونكە دەبێتە هۆی هەڵوەرین و نەپیتاندنی گوڵەكان"  بەپێی توێژینەوە كشتوكاڵییەكان سەلمێنراوە كەشوهەوا و ئاو و خاكی هەرێمی كوردستان زۆر گونجاوە بۆ چاندنی سێو، بە تایبەتی ناوچە ساردەکان. بەرهەمی سێوی ناوچەكانی وەك بەرواری باڵا، چۆمان، دۆڵی بالیسان، پێنجوێن و چەند ناوچەیەکی دیکە زۆرباش و بەتامن، بەو پێیەی ئەو ناوچانە کاژێرەکانی سارد و فێنکیان زیاترە.  وەزارەتی كشتوكاڵ بەرهەمی سێوی وەك یەكێك لە بەرهەمە ستراتیژییەكانی میوە دیاریكردووە. بۆ پاراستن و گەشەپێدانیشی، لە ساڵی ٢٠١٠ پرۆژەیەكی بۆ گەشەپێدانی بەرهەمی باخەكانی سێو لە ناوچەی بەرواری باڵا ئەنجامداوە.  پرۆژەكە بریتیبوو لە كردنەوەی پێنج خولی راهێنان بۆ پەروەردەكردن و هەڵپاچین بۆ نزیكەی ٢٥٠ جووتیار، هەروەها زیاتر لە ٣ هەزار نەمامیان لە پێنج جۆری سێوی نایابی ئیسپانیا هێنا كە موتربەكرابوون لەسەر بنەمای M ٢٦ , M ٩ كورتە باڵا، ١٥ باخی نمونەییان بۆ جووتیاران پێ دروستكرد.  دكتۆر ئەمجەد عوبێد دەڵێت: "ئامانجمان لە دروستكردنی ئەو باخانە ئەوە بوو چەند جۆرێكی دیكەی سێو بهێنینە كوردستان، هانی جووتیاران بدەین پەیڕەوی شێوازی نوێی چاندن بكەن، واتە لە كەمترین رووبەر زۆرترین دار بچێنرێت، لە جیاتی چاندنی ١٢٠ دار، ٤٠٠ دار لە دۆنمێک بچێندرێت، ئەمەش ئاسانكاری زۆر بۆ خزمەتكردن و رنین و رشاندن دەرمانی قڕكەر دەكات. "   لە پارێزگای دهۆك دەیان جۆر سێو هەن، بەڵام شەش جۆریان بە فەرمی تۆماركراون. پێنج جۆریان لە ئیسپانیا هێنراون، جۆری شەشەمیش سێوی بەرواری باڵایە كە سێوێكی خۆماڵییە و خواستی زۆری لەسەرە.  بە گوتەی دكتۆر ئەمجەد گرفتی سەرەكی جووتیارانی دهۆك ساخنەبوونەوەی بەرهەمە. بۆ نموونە ئەمساڵ وەزارەتی كشتوكاڵ هاوردەی سێو قەدەخەكردووە، بەڵام گومرگ و بازارەكان پڕن لە سێوی هاوردە و سێوی خۆماڵی پارە ناكات.  دكتۆر ئەمجەد هۆشداری دەدات لە کەمبوونەوەی رووبەری باخەکانی سێو لە دهۆک، دەڵێت: "بەهۆی ئەوەی سێوەکانیان لە بازاڕ پارە ناکات، بەشێك لە جووتیارانی بەرواری باڵا باخەكانیان دەبڕنەوە و شوێنەكەی دەكەن بە باخی گوێز و گێلاس. هەندێكی دیكەشیان دەیگۆڕن بۆ خانووی پلاستیكی، سەوزە بەرهەمدەهێنن كە پارەی باشتر دەكات".  سێو نزیكەی ٧,٥٠٠ جۆری هەیە، لە هەرێمی كوردستانیش ٢٩ جۆری سێو هەن، ٢٠ جۆریان هاوردە و ٨ جۆریشیان خۆرسكن، تاكە جۆری سێوی خۆماڵی، سێوی بەرواری باڵایە.  ئیشۆ یۆحەننا ئۆدیشۆ، جووتیارێكی نموونەیی پارێزگای دهۆکە، نزیكەی ٣ هەزار داری سێوی هەیە، دەڵێت: "بەرهەمی سەرەكی ئەم ناوچەیە سێوە، بەڵام سوودی بۆ خەڵكەکەی نییە، چونكە ئێران بازاڕەكانی هەرێمی كوردستان و عێراقی قۆرخ كردووە، بەرهەمی خۆماڵی پارە ناكات".  داری باخەكانی ئیشۆ یۆحەننا لە قۆناخی جیاوازی تەمەن دان، هەیانە تەمەنی ١٠ ساڵە و هەشیانە ٣٠ ساڵە، بۆیە بەرهەمیشیان جیاوازە، هەیانە ١٥٠ كیلۆ و هەشیانە ٣٠٠ تاوەكو ٤٠٠ كیلۆ سێو دەگرێت.  ئیشۆ یۆحەنا، دەڵێت: "ئەمساڵ كەشوهەوا لەبار بوو، بۆیە بەرهەمێكی زۆرمان هەیە، دەتوانین بڵێین ساڵی زێرینی سێوە، بەڵام پارە ناكات، بۆ نمونە من یەک تۆن سێوم برد بۆ گومرگ، دوای خەرجی رنین و گواستنەوە، تەنیا ١٣٨ هەزار دینارم بۆ مایەوە".  بە گوتەی ئەو جووتیارە، ساڵ بە ساڵ رووبەری باخی سێوەكانی بەرواری باڵا روو لە كەمی دەكات، چونكە بەرهەمەكەی پارە ناكات و خەڵكەکە بەناچاری دەیبڕنەوە و بەرهەمی دیكە دەچێنن.  ئیشۆ دەڵێت: "ئەگەر وەزارەتی كشتوكاڵ فریای ئەو بەرهەمە نەكەوێت، بەپێی دابەزینی بەهای دراوی ئێران و توركیا رەسمی گومرگی نەخاتە سەر سێوی هاوردە و سنوورەكان بەڕووی بە قاچاخهێنانی سێو تووند نەكات، لە چەند ساڵی داهاتوو سێوی کوردستان بەرەو نەمان دەچێت".  هاوشێوەی ناوچەی بەرواری باڵا، ئەمساڵ لە ناوچەی باڵاكایەتییش بەتایبەت لە چۆمان بەرهەمی سێو زۆر باشە، بەڵام پارە ناكات.   عەبدوڵڵا عەزیز، جووتیارێكی قەزای چۆمانە، ٩ دۆنم باخی سێوی هەیە، دەڵێت "ئەمساڵ كەشوهەوا لەباربوو، بۆیە بەرهەممان زۆر باشە. دارمان هەیە ٣٠٠ تاوەكو ٤٠٠ كیلۆی سێوی گرتووە".   ئەو جووتیارەش گرفتی لەگەڵ سێوی هاوردە هەیە و دەڵێت: "سێوی ئێمە بەهۆی سێوی ئیرانییەوە پارە ناكات، بەتایبەت سێوی سوور كیلۆی ٢٧٠ تاوەكو ٣٠٠ بۆ جووتیار دەكات"  پاڵپشت بە یاسای پاراستن و گەشەپێدانی بەروبوومی كشتوكاڵی ژمارە ٤ی ساڵی ٢٠٠٨ لە سەرەتای مانگی ئابی ئەمساڵ، وەزارەتی كشتوكاڵ هاوردەکردنی حەوت بەرهەمی سێوی قەدەخە کرد، یەكێک لەو بەرهەمانەش سێو بوو.  بەپێی بڕیارەکە لێژنەكان بۆیان هەیە لە هەر نووسینگەیەكی سەوزە و میوە ئەو بەرهەمە قەدەخەکراوانە ببینن، دەستی بەسەر دابگرن و نووسینگەکەش بۆ ماوەی هەفتەیەك دابخەن، بەڵام ئێستا بازاڕەكان پڕن لەو بەرهەمانە.  سامان ئیسماعیل ساڵح، بەڕێوەبەری عەلوەی سەوزە و میوەی سلێمانی، دەڵێت: "سەرەڕای بڕیارەکەی وەزارەتی کشتوكاڵ، بەڵام ئێستا عەلوەکان پڕن لە سێوی ئێرانی، توركی، یۆنانی، قوبرسی و ئەمریكی".  وەزارەتی کشتوکاڵ نایشارێتەوە کە عەلوەکان پڕن لەو سەوزە و میوەی کە ئەوان بڕیاری قەدەخەکردنی هاوردەکردنی دەدەن.  حوسێن حەمەكەریم، گوتەبێژی وەزارەتی كشتوكاڵ و سەرچاوەكانی ئەو دەڵێت: "نووسراومان بۆ هەموو وەزارەتە پەیوەندیدارەكان و پارێزگاو و ئیدارەی قەزا و ناحیەكان و خاڵە سنوورییەكان كردووە كە هاوردەکردنی ئەم بەرهەمانە قەدەخەیە، بەڵام بەداخەوە لایەنە پەیوەندیدارەكان وەك پێویست هاوكار نین، گومرگەكان پڕن لەو بەرهەمە قەدەخەكراوانە".