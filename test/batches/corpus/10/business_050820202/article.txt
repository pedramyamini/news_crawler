نەوزاد ئەدهەم، بەڕێوەبەری گشتیی لە وەزارەتی بازرگانیی حكومەتی ھەرێمی كوردستان بە تۆڕی میدیایی رووداوی راگەیاند، ٩٨ % ی ئەو بڕە گەنمەی کە بەغدا لە جووتیارانی هەرێمی کوردستانی وەردەگرێت، وەرگیراوە و دەست بە دابەشکردنی بەشی یەکەمی پارەکەش دەکرێت کە هەشت ملیار دینارە.  نەوزاد ئەدهەم وردەکاریی دابەشکردنی ئەو هەشت ملیار دینارەی بەسەر جووتیارانی پارێزگاکانی هەرێمی کوردستاندا ئاشکرا کرد و گوتی: "دوو ملیار دینار بۆ جووتیارانی پارێزگای هەولێرە،  سێ ملیار  بۆ جووتیارانی پارێزگای سلێمانی و سێ ملیار دیناریش بۆ جووتیارانی پارێزگای دهۆکە".   نەوزاد ئەدهەم گوتیشی "بەشی یەکەمی ئەو بڕە پارەیە گەیشتووە و بڕیارە بەشی دووەمی پارەکەش لە چەند رۆژی داهاتوودا بگاتە هەولێر".  پارەی گەنم بە گوێرەی کاتی رادەستکردنی گەنمەکە بە سایلۆکان دابەشدەکرێت، هەر جووتیارێک زووتر گەنمی رادەستی سایلۆ کردبێت زووتر پارەکە وەردەگرێت.   لە پارێزگاکانی عێراق لە ٢٠ی نیسانەوە گەنم لە جووتیاران وەرگیراوە، بەڵام لە هەرێمی کوردستان لە ١٠ی حوزەیران لە هەولێر و ١٤ی حوزەیران لە دهۆک و سلێمانی و هەڵەبجە  لە سایلۆکاندا دەست بە وەرگرتنی گەنمی جووتیاران کرا، تاوەکو ئێستا ٩٨ % ی گەنمەکە وەرگیراوە.   ئەمساڵ عێراق ٣٩٠ هەزار تۆن گەنمی جووتیارانی هەرێمی کوردستان وەردەگرێت. لە کاتێکدا وەزارەتی کشتوکاڵی هەرێمی کوردستان پێشبینی دەکات بەرهەمی گەنمی ئەمساڵ لە دوو ملیۆن تۆن بێت. بەو هۆیەوە گەنمێکی زۆری جووتیاران دەمێنێتەوە و جووتیاران نازانن لە کوێ ساخیبکەنەوە.   وەزارەتی کشتوکاڵ و وەزارەتی بازرگانی لە ماوەی رابردوودا دوو بیرۆکەیان بۆ ساخکردنەوەی ئەو گەنمەی دەمێنێتەوە هەبوو. یەکێکیان ئەوە بوو ئاشەکانی هەرێمی کوردستان گەنمی جووتیاران وەربگرن، بەڵام نەوزاد ئەدهەم دەڵێت: "ئەو پرۆژەیە بەهۆی قەیرانی کۆرۆنا و قەدەخەی هاتووچۆوە سەرینەگرت و بۆ ئەمساڵ ناکرێت، بەڵام پرۆژەکە هەر بەردەوامە".  پلانێکی دیکە کڕینەوەی بڕێکی ئەو گەنمەیە لەلایەن کارگەکانی ئالیکەوە لە هەرێمی کوردستان کە دەتوانن ساڵانە لە ٣٠٠ بۆ ٤٠٠ هەزار تۆن گەنم بکڕنەوە و  وەزارەتی کشتوکاڵ لەو بارەیەوە هێشتا لەگەڵ خاوەنی کارگەکانی ئاشدا لە گفتوگۆدایە.