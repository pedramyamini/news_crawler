لە ساڵی  ٢٠١٧ دا ١١ ملیاردێر و ٥ هەزار ملیۆنێر لە کوردستان هەبوون. زۆربەیان پرۆژەی نیشتەجێبوونیان دروستکردووە، ئێستا سەرمایەدارێکی کوردستان باخچەی ئاژەڵانی لە هەولێر دروستکردووە. پرۆژەکە لەسەر ٢٠٠ دۆنم زەوی بە بڕی ٩٥ ملیۆن دۆلار دروستکراوە، ١٨٠ جۆر ئاژەڵ و باڵندەی تێدایە.  لە ماوەی دە ساڵدا  ٧٠ % ی پرۆژەکە تەواو بووە و ٥ ساڵی دیکەش پرۆژەکە هەمووی تەواودەکرێت. هێرش خۆشناو کە خاوەنی پرۆژەکەیە زیاتر لە ٣٠ ساڵە لە ناوخۆ و دەرەوەی هەرێمی کوردستان سەرمایەگوزاری دەکات و هەلی کاری بۆ نزیکەی ٤٠٠ کەس رەخساندووە.  هێرش خۆشناو، سەرمایەداری دانیشتووی هەولێر و خاوەنی باخچەی ئاژەڵان ئەگەرچی بەشێکی زۆری سەرمایەکەی لە کوردستانە بەڵام بە سەبەتەیەکی ترسناک ناویدەبات و بە تۆڕی میدیایی رووداوی راگەیاند: "باوەڕمان بەوە هەیە هەموو هێلکەکان لە سەبەتەیەک نەبێ، چونکە سەبەتەی عێراق بەگشتی و کوردستانیش کە بەشێکە لە عێراق بەڕاستی ترسناکە، زۆر ترسناکە، دیتیشمان زۆر لە سەرمایەداران و وەبەرهێنەران تووشی شکستی گەورە بوون. هەبوو خۆی کوشت هەبوو تووشی ئیفلاس بوو، هەبوو بەداخەوە رایکرد. پێویستە حکومەت سەیری سەرمایەداران وەک بەشێک لە حکومەت بکات".  پرۆژەکانی نیشتەجێبوون یەکێکن لە بژاردە سەرەکییەکانی سەرمایەگوزاران لە هەرێمی کوردستان بۆ سەرمایەگوزاری، چونکە زۆربەیان پێیانوایە لەم کەرتەدا سوودی سەرمایە زووتر دەگەڕێتەوەو هەمیش سەرمایەکە پارێزراوترە.  خاوەنی پرۆژەیەکی نیشتەجێبوون لە زیاتر لە ٥٧ پرۆژەی جیاجیادا سەرمایەگوزاری کردووە. لە کۆی پرۆژەکانیدا زیاتر لە ٣٠٠ کەس کار دەکەن.  سەردار سابیر، سەرمایەدارێکی هەرێمی کوردستان دەڵێت: "من وەکو بازرگانێک دەتوانم بڵێم ١٠٠ % ـی سەرمایەکەی من لە کوردستانە، هیچ بازرگانییەکم نییە لە دەرەوەی وڵات. تەنها پرۆژەیەکی دیکەم لە کەربەلا هەیە کە پرۆژەیەکی گەورەیە، ئەویش لەپاش ئەوەیکە لە کوردستان پێدانی مۆڵەت راوەستا".  لە هەرێمی کوردستان ئاماری فەرمی لەبارەی سەرمایەداران و قەبارەی سەرمایەکانیان رانەگەیەندراوە، فەتحی محەممەد راوێژکار لە وەزارەتی بازرگانی و پیشەسازی بە رووداوی راگەیاند: "ئەوانەی کە لە کوردستان سەرمایەکەیان گەورە بێت لە ١٠٠ سەرمایەدار زیاتر بوون. ئەو پرۆژانەی کە ئەنجامیانداوە هەروەکو ئاماژەم پێکرد، پرۆژەی نیشتەجێبوون بوو وەک نمرە یەک، دووەم کەرت کە ئەنجامیانداوە پرۆژەکانیان لە بوواری پیشەسازی بووە، سەرمایەدار هەبوو لە کازاخستان و ئەرمینیا پرۆژەی گەورەی نیشتەجێبوون و هەروەها هوتێلی ئەنجامداوە".  بەگوتەی گوتەبێژی یەكێتی وەبەرهێنەران، لەساڵی ٢٠١٧،  ١١ ملیاردێر و ٥ هەزار ملیۆنێر هەبوون. بەپێی توێژینەوەیەک لە هەمان ساڵدا، ٥ ملیۆنێر هەن کە سامانەکەیان دەگاتە سەرووی ٤٠٠ ملیۆن دۆلار. ئەم ژمارەیەش زیاترە لە ژمارەی ئەو سەرمایەدارانەی کە لە هەر یەک لە وڵاتانی ئیتاڵیا و هۆڵەندا خاوەنی ئەو قەبارەیە لە سەرمایەن.  بەپێی توێژینەوەکە، ٥٠ % ی سەرمایەدارانی هەرێمی کوردستان دانیشتووی شاری هەولێرن و دهۆک و سلێمانیش بە پلەی دووەم و سێیەم دێن. ئامارەکانی دەستەی وەبەرهێنان دەریدەخەن لە ساڵی ٢٠٠٦ ەوە تا ئێستا، سەرمایەدارانی ناوخۆیی بە بەهای ٤٦ ملیار دۆلار لە نزیکەی ٨٤٤ پرۆژەی جیاوازدا سەرمایەگوزارییان کردووە.