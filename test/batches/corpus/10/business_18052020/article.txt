کەمکردنەوەی ئاستی بەرهەمهێنانی نەوت لەلایەن بەرهەمهێنەرانی نەوتەوە، هەروەها کردنەوەی بەشێک لە وڵاتە ئەوروپییەکان و شاری نیویۆرک یارمەتیدەربوون بۆ بەرزبوونەوەی خواست لەسەر نەوتی خاو.  نرخی نەوتی برێنت بەرەبەیانی ئەمڕۆ (دووشەممە ١٨ - ٠٥ - ٢٠٢٠) یەک دۆلار و ٣٤ سەنت بەرزبووە و هەر بەرمیل بە ٣٣ دۆلار و ٨٤ سەنت مامەڵەی پێوەکرا. دوای چەند کاژێرێک نرخی نەوت جارێکی دیکە بەرزبووەوە و ٣٤ دۆلاری تێپەڕاند.  هەروەها هەر بەرمیلێکی نەوتی سووکی تەکساسیش یەک دۆلار و ٤٠ سەنت بەرزبووەوە بە ٣٠ دۆلار و ٨٣ سەنت مامەڵەی پێوەکرا.  رۆژی سێشەممە گرێبەستەکانی مانگی شەشی نەوتی خاو کۆتاییان پێدێت، بەڵام هێمایەکی کەم دەرکەوتووە کە ئەم مانگە وەک مانگی رابردوو نرخی نەوتی سووکی تەکساسی ئەمریکا دابەزینی گەورە تۆمار بکات.  لە ٢٠ی مانگی چوار نرخی نەوتی سووکی تەکساس دابەزی بۆ نزیکەی ٤٠ دۆلار لە خوارەوەی سفر.  لەلایەکی دیکەوە لەبەر دابەزینەکانی مانگی رابردووی نرخی نەوت، کۆمپانیا نەوتییە ئەمریکییەکان ئاستی بەرهەمهێنانی نەوت و گازیان کەمکردووەتەوە. ئەوەش بووەتە هۆکار بۆ ئەوەی قەبارەی نەوتی کۆگاکراوی ئەمریکا لە کۆگا بەنێوبانگەکانی کوشینگ هێندە لەژێر فشاردا نەبن، ئەوەش بووەتە هۆکار بۆ ئەوەی شوێنی کۆگاکردنی نەوت لەبەردەست بێت و لەبەر نەبوونی کۆگا نرخەکانی نەوت جارێکی دیکە وەک مانگی رابردوو دانەبەزنەوە.  جێرێمی پاول، سەرۆکی بانکی فیدراڵی ئەمریکا لە نوێترین لێدوانیدا رایگەیاندووە، لە نیوەی دووەمی ئەمساڵدا ئابووریی ئەمریکا بەرەو بووژانەوە دەڕوات. ئەو هەستە ئەرێنییەی کە لە لێدوانەکانی سەرۆکی بانکی فیدراڵی ئەمریکا هەیە کاریگەری لەسەر بەهێزبوونی بازاڕەکانی جیهان و بەتایبەتی بازاڕی نەوت داناوە.  لەلایەکی دیکەوە رێککەوتنی نێوان بەرهەمهێنەرانی نەوتی ئەندام لە رێکخراوی ئۆپێک و دەرەوەی ئەو رێکخراوە بۆ کەمکردنەوەی نزیکەی ١٠ ملیۆن بەرمیل لە بازاڕەکاندا بووەتە هۆکار بۆ بەرزبوونەوەی نرخی نەوت.  تاوەکو ئێستا بەپێی ئەو راپۆرتانەی کە بڵاوبوونەوەتەوە، ئەندامانی ئۆپێک پابەندبوون بە رێککەوتنەکەیان و تەنانەت هەندێ وڵاتی وەک سعودیە رایانگەیاندووە زیاتر لەو پشکەی کە بۆیان دیاریکراوە لە نەوتی خۆیان کەمدەکەنەوە.  وەزارەتی وزەی سعودیە رایگەیاندووە، لە مانگی شەشەوە بە بڕی یەک ملیۆن بەرمیل، زیاتر لە پشکی خۆی لە ئاستی بەرهەمهێنانی کەمدەکاتەوە.  رۆژنامەی رەیی کوێتی رایگەیاندووە، لە یەکی شەشەوە کوەیت و سعودیە بەرهەمهێنانی نەوت لە کێڵگەی هاوبەشی خەفجی لە نێوان دوو وڵاتدا رادەگرن.  دکتۆر سوڵتان ئەلجار، وەزیری دەوڵەتی ئیمارات و بەڕێوەبەری کۆمپانیای نەوتی نیشتمانی ئەبووزەبی رایگەیاندووە، بازاڕی نەوت بەرەو هاوسەنگ بوون دەڕوات، بەڵام هاوسەنگییەکە لەسەرخۆ روودەدات و کاتی دەیەوێت کە رەوشی بازاڕی نەوت ئاسایی ببێتەوە.  ئەلجابر دەڵێت، هێمای باش دەرکەوتوون کە کەمکردنەوەکان و داخستنی بیرە نەوتییەکان کاریگەری باشی هەبووە لە هاوسەنگکردنی بازاڕی نەوت.  ناوبراو دەڵێت، هاوکات لەگەڵ کرانەوەی زیاتری ئابووری وڵاتانی جیهان، خواست بۆ نەوتی خاو بەرزدەبێتەوە ئەوەش دەبێتە هۆکار بۆ بەرزبوونەوەی نرخەکانی نەوت.  سەرەڕای ئەوەش شارەزایانی ئاژانسی نێودەوڵەتیی وزە بە وریاییەوە دڕواننە بازاڕی نەوت. ئاژانسی نێودەوڵەتیی وزە دەڵێت، هەرچەشنە بەرزبوونەوەیەک لە نرخەکانی نەوت بەندە بەوەی کە تا چەند ئابووری وڵاتان بە خێرایی دەکرێتەوە و شەپۆلی دووەمی بڵاوبوونەوەی ڤایرۆسی کۆرۆنا روونادات و هەروەها تا چ ئاستێک بەرهەمهێنەرانی نەوت رێککەوتنەکەی نێوانیان بە باشی جێبەجێدەکەن.  بڵاوبوونەوەی ڤایرۆسی کۆرۆنا بووەتە هۆکاری سستکردنەوەی چالاکییە ئابوورییەکان و بەوهۆیەشەوە نرخەکانی نەوت لە سەرەتای ئەمساڵەوە تاوەکو ئێستا بەڕێژەی ٥٠ % دابەزیون.