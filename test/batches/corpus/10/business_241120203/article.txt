هێمن سەید موراد، بەڕێوەبەری چاودێریی بازرگانیی و بەڕێوەبەری سایلۆی هەولێر بەوەکالەت بە تۆڕی میدیایی رووداوی راگەیاند، ئەم هەفتەیە بەغدا بەشێکی دیکە لە پارەی گەنمی جووتیارانی هەرێمی کوردستان دەنێرێت، بەڵام تەنیا نزیکەی ٣ ملیار دینار دەنێرێت، بەمەش سەرجەم ئەو بڕە پارەیەی کە ناردوویەتی دەکاتە نزیکەی ٢٠ % ی پارەی جووتیاران.  هێمن سەید موراد ئاماژەی بەوەشکرد، بڕە پارەی جووتیارانی هەرێمی کوردستان دەبێت بە پێنج قۆناخ بگات، بەڵام تاوەکو ئێستا تەنیا دوو قۆناخی هاتووە و ئەو سێ ملیار دینارە بگات، دەکاتە قۆناخی سێیەم و بەغدا بەڵێنیداوە لە ساڵی ٢٠٢٠ دا هەموو پارەکە بنێرێت.  پارەی گەنم بەگوێرەی کاتی رادەستکردنی گەنمەکە بە سایلۆکان دەدرێت. هەر جووتیارێک زووتر گەنمی رادەستی سایلۆ کردبێت زووتر پارەکە وەردەگرێت. هەموو پارێزگاکانی هەرێمی کوردستانیش پێکەوە دەست بە دابەشکردنی پارەی جووتیاران دەکەن.  لە پارێزگاکانی عێراق لە ٢٠ی نیسانەوە گەنم لە جووتیاران وەرگیراوە، بەڵام لە هەرێمی کوردستان لە ١٠ی حوزەیران لە هەولێر و ١٤ی حوزەیران لە دهۆک و سلێمانی و هەڵەبجە لە سایلۆکاندا دەست بە وەرگرتنی گەنمی جووتیاران کرا.   وەزارەتی کشتوکاڵ لە مانگی ئابی ئەمساڵدا گرێبەستی لەگەڵ سێ کۆمپانیا واژۆکرد بۆ بەبازاڕکردنی گەنمی جووتیاران و لەسەر ئەو بنچینەیەش ساڵانە ٥٠٠ هەزار تۆن گەنم لە جووتیاران دەکڕێت. بەپێی گرێبەستەکە، ئەو سێ کۆمپانیایە؛ سایلۆ، ئاش و کارگەی دیکەی پەیوەندیدار لە شارەکانی هەولێر و سلێمانی و دهۆک دادەمەزرێنن.  لە هەرێمی کوردستان ٣٩ ئاش هەن، کە مانگانە ٦٢ هەزار تۆن گەنم دەکەنە ئارد و لە ساڵێکدا نزیکەی ٦٥٠ هەزار تۆن ئارد بەرهەمدەهێنن.   نزیکەی ٩٠ % ی نانەواخانەکان و سەمونخانەکان ئاردی سفر بەکاردەهێنن، بازرگانانیش ساڵانە نزیکەی ٧٦٠ هەزار تۆن ئاردی سفر، کە بەهاكەی زیاتر لە ٩٠ ملیۆن دۆلارە هاوردە دەکەن.  بەرهەمی ئەمساڵی گەنمی جووتیاران زیاتر لە ٢ ملیۆن تۆن بوو؛ عێراق تەنیا ٣٩٠ هەزار تۆنی کڕیوە و بەشی زۆری گەنمی جووتیاران لە رێگەی کارگەکانی ئالیک و بازاڕی ئازاد ساخ دەکرێتەوە.  بەرهەمی ئەمساڵی گەنم لە هەرێمی كوردستان: