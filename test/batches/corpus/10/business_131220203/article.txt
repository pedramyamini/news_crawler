عەلی شەریف عیمادی، وەزیری دارایی قەتەر رایگەیاند، حکومەتی وڵاتەکەی پێشبینی دەکات کۆی داهاتی وڵاتەکەی لە ساڵی داهاتوو ١٦٠.١ ملیار ریاڵ بێت ئەوەش لەسەر بنچینەی فرۆشتنی بەرمیلێک نەوت بە ٤٠ دۆلار کە ئێستا نرخی هەر بەرمیلێک بە زیاتر لە ٤٩ دۆلارە.   وەزیری دارایی قەتەر راشیگەیاندووە، کۆی خەرجییەکانی وڵاتەکەی لە ساڵی ٢٠٢١ زیاتر لە ٥٣ ملیار دۆلار دەبێت و " ٩.٥ ملیار دۆلاریش کورتهێنانی دەبێت".   بەگوێرەی راپۆرتی بودجەی پەسندکراوی قەتەر، کۆی خەرجییەکانی بەرگری ٢١.٧ % ـی خەرجییەکان پێکدەهێنن، بەڵام بەشێوەیەکی گشتی خەرجییەکان لە ساڵی ٢٠٢١ بە رێژەی ٧.٥ % کەمدەکرێنەوە، لەنێویاندا بودجەی خەرجی پرۆژەکانی تەواوکردنی یاریگە و شوێنە وەرزشییەکان بۆ پێشوازی لە جامی جیهانیی ساڵی ٢٠٢٢، بەڵام لە بودجەکەدا گرنگی زیاتر بە ژێرخان، پرۆژەی نیشتەجێکردن، تەندروستی و پەروەردە و خوێندن دەدرێت.  وەزیری دارایی قەتەر لە دوای پەسندکردنی پرۆژەیاسای بودجەی ساڵی ٢٠٢١ ئاماژەی بەوە دا کۆی بەرهەمی ناوخۆی وڵاتەکەی لە ساڵی ٢٠٢٠ بەهۆی بڵابوونەوەی ڤایرۆسی کۆرۆنا ٢.٦ % پاشەكشەدەکات، بەڵام لە ساڵی ٢٠٢١ بە رێژەی ٢.٢ % گەشە دەکات.   قەتەر خاوەنی گەورەترین یەدەگی گازی سرووشتییە و ١٢ % ـی کۆی یەدەگی گازی سرووشتیی جیهان لەو وڵاتەیە، هاوکات گەورەترین هەناردەکاری گازی شلکراوەیە.   قەتەر لە ساڵانی رابردوو لەلایەن چەند وڵاتیکی کەنداو گەمارۆی ئابووری و بایکۆتکردنی دیپلۆماسی خرایەسەر کە لە لایەن سعودیەوە سەرکردایەتی دەکرا. وڵاتانی سعودیە، ئیمارات، بەحرەین و میسر پەیوەندییەکانیان لەگەڵ دەوحە پچڕاند بەتۆمەتی پەیوەندی ئەو وڵاتە لەگەڵ گرووپە تووندئاژۆکان و ئێران، بەڵام دەوحە هەموو ئەو تۆمەتانەی رەتکردەوە.  لە بەرامبەر گەمارۆکانی وڵاتانی کەنداو، حکومەتی قەتەر پەیوەندییە بازرگانییەکانی لەگەڵ وڵاتانی دەرەوەی کەنداو بەهێزتر کرد و گاز و نەوتی زیاتری هەناردەی بازاڕەکانی جیهان کرد.