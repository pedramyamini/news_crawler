عەلی عەللاوی لەگەڵ بڵاوکراوەی گاردیەنی بەریتانی باسی گەندەڵییەکان و دۆخی ئابووریی عێراقی کرد، ئەو بە ئاماژەدان بەوەی کە ناتوانن بەشێوەیەکی خێرا چارەسەری کێشە داراییەکان بکەن، گوتی: "قەیرانەکان بۆ ماوەیەکی درێژ دەمێننەوە، تاوەکو ئەوکاتەی نرخی بەرمیلێک نەوت دەگاتە ٧٠ دۆلار"، لەبەر ئەوە داوای کەمکردنەوەی خەرجییە گشتییەکان دەکات.  لەبارەی داهاتی دەروازە سنوورییەکان، عەللاوی دەڵێت "تەنیا ١٠ % ـی ئەو هەشت ملیار دۆلارەی کە بڕیارە لە گومرگەوە بگاتە خەزێنەی عێراق بەدەستمان دەگات"، وڵاتی ئوردن بە نموونە دەهێنێتەوە، کە دراوسێی عێراقە و نزیکەی ٩٧ % ـی داهاتی خاڵە سنوورییەکانیان دەگاتە خەزێنەی حکومەت. ئەو لەبارەی هۆکاری کەمیی داهاتی خاڵە سنوورییەکان دەڵێت: "خاڵە گومرگییەکان هێندە بە گەندەڵییەوە تێوەگلاون کە لە هەندێکیان پڕکردنەوەی شوێنی کارمەندێکی ئاسایی بە بەهای ٥٠ هەزار تاوەکو ١٠٠ هەزار دۆلار تەنانەت چەند هێندەی ئەوانەش مامەڵەی پێوەدەکرێت".  عەللاوی دۆخی عێراق بە گۆمێكی ئەفریقا دەچوێنێ، کە تووشی وشکەساڵی بووبێت و دەڵێت: "لەو کاتەدا ماسییەکان بەهۆی کەمیی ئۆکسجینەوە لە کۆنترۆڵ دەردەچن... زۆربەی خەڵکیش نازانن چۆن کرێی خانووەکانیان لەو حەوزە شێواوە پەیدا بکەن".  لەبارەی داهاتی نەوت وەزیری دارایی عێراق رایگەیاند، "نرخی نەوت بەرز نابێتەوە، دەبێت چارەسەرێکی بکەین، ئەگەرنا وەکو ڤەنزوێلامان لێدێت کە تەنیا پشتی بە نەوت بەستووە، دەبێت چارەسەرێکی جیددی دۆخەکە بکەین، چونکە کەس بۆمان چارەسەر ناکات".  عەللاوی سەبارەت بە دۆخی ئابووریی عێراق بانگەشەی ئەوە دەکات، کە خواستێک هەیە بۆ  گۆڕانکاری و دەڵێت: "پێویستە لە خاڵێکدا کەسێک بڵێت ' نا ' و پێموایە ئەو کەسە منم کە دەبێت وا بڵێم، بەڵام ئەوەش هەیە کە تاڕادەیەک دەتوانیت بڵێی ' نا ' لەوە زیاتر ئەوانیش دەڵێن ' نا ' ".  عەللاوی کە جێگری سەرۆکوەزیرانی عێراقیشە بۆ کاروباری ئابووری و وزە پێیوایە، "کێشەکانی عێراق هێندە گرێدراون، کاتێک دەتەوێت کێشەیەک چارەسەر بکەیت، بۆت دەردەکەوێت کە کەسایەتییەکی زۆر بەهێز قازانجی لێدەکات و ناهێڵێت چارەسەری بکەیت، خەڵکیش دەڵێن ' بۆ لە کێشە بچووکەکانەوە دەستپێناکەن '، دەتوانم بڵێم کە ناکرێت لە کێشەی بچووکەوە دەستپێبکەیت لە کاتێکدا هەموو ژینگەی دەوروبەرت بە شێوەیەکی گەورە داڕووخاوە".  عێراق دووەم وڵاتی بەرهەمهێنەری نەوتە لە رێکخراوی ئۆپێک، بەهۆی دابەزینی نرخی نەوت وڵاتەکە تەنانەت لە دابینکردنی مووچەش تووشی کێشە بووە. لە تشرینی یەکەمی ئەمساڵ داهاتی حکومەتی فیدراڵی عێراق لەڕێگەی هەناردەکردنی نەوتەوە تەنیا ٣.٤٥ ملیار دۆلار بووە، کە ئەوەش کەمترە لە بڕی پێویست بۆ دابینکردنی مووچە و خەرجییەکانی دیکە.  بەهۆی دابەزینی نرخی نەوتەوە وڵاتانی ئۆپێک و ئۆپێک پڵەس رێککەوتن لەسەر ئەوەی کە بڕێکی کەمتر نەوت هەناردەبکەن، بەڵام حکومەتی عێراق نەیتوانی پابەندی رێكکەوتنەکە بێت و زیاتر لەو بڕەی کە لەلایەن ئۆپێک پڵەسەوە بۆی دیاریکرابوو نەوتی هەناردەکرد.  ئەگەر هەناردەکردنی نەوتی هەرێمی کوردستانیش لەسەر عێراق هەژمار بکرێت، عێراق لە تشرینی یەکەم سێ ملیۆن و ٨٤٢ هەزار بەرمیل نەوتی هەناردەکردووە، لەکاتێکدا مانگێک پێش ئەوە سێ ملیۆن و ٦٠٠ هەزار بەرمیلی هەناردە کردبوو. عەللاوی لەبارەی رێککەوتنەکەوە دەڵێت: "رێککەوتنەکە رەچاوی دۆخی سیاسی و ئابووریی وڵاتەکانی تێدا نەکراوە، ئەگەر بەو شێوەیە بەردەوام بێت، رەنگە عێراق بکشێتەوە".