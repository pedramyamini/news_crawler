مەحموود واعزی، سەرۆکی نووسینگەی سەرۆککۆماری ئێران ئاماژە بەوە دەدات، لە کۆبوونەوەی رۆژی سێشەممە ٢٠٢٠/٠٩/٠٨ ـی سەرۆککۆمارەکانی ئێران و تورکیادا جەخت لە ئاڵوگۆڕی بازرگانیی نێوان هەردوو وڵات کراوەتەوە.  هاوکات بە گوتەی واعزی باس لەوەش کراوە کە کەڵک لە دراوی نیشتمانیی هەردوو وڵات وەربگیرێت و لە کڕینی کەلوپەلدا بەرهەمەکانی هەردوولا لەپێشتر بن.  دراوی نیشتمانیی ئێران و تورکیا لەبەرانبەر دراوە بیانییەکاندا ئێستا نزمترین بەهایان هەیە. نرخی هەر دۆلارێک زیاتر لە ٢٥ هەزار تمەنە.  حەسەن رووحانی، سەرۆککۆماری ئێران و رەجەب تەیب ئەردۆغان، سەرۆککۆماری تورکیا رۆژی سێشەممە لە رێگەی ڤیدیۆ کۆنفرانسەوە کۆبوونەوە.  سەرۆکی نووسینگەی سەرۆککۆماری ئێران ئاشکرای دەکات، لە کۆبوونەوەکەدا رێککەوتن کراوە ٦٠ جۆر کاڵا و کەلوپەل لەنێوان هەردوو وڵاتدا ئاڵوگۆڕیان پێبکرێت و لە بواری وەربەرهێنانیشدا هاوکاریی کۆمپانیا و وەبەرهێنەرانی یەکدی بکرێت.  ژووری بازرگانیی تاران مانگی رابردوو بڵاوی کردەوە، ئاستی ئاڵوگۆڕی بازرگانیی ئێران و تورکیا لە شەش مانگی یەکەمی ساڵی ٢٠٢٠ ـدا ٧٣ % کەمیکردووە و لە ٣ ملیار و ٩٠٠ ملیۆن دۆلارەوە بووەتەوە ملیارێک و ٦٩ ملیۆن دۆلار.  بەپێی ئەو راپۆرتە، لەو ماوەیەدا هەناردەی ئێران بۆ تورکیا ٨٥ % و هەناردەی تورکیاش بۆ ئێران ٤٥ % دابەزیوە.  هۆکاری سەرەکیی دابەزینی هەناردەی ئێران بۆ تورکیا تەقینەوەی بۆریی هەناردەی گازی سرووشتیی ئێران بۆ تورکیا لە بەهاری ئەمساڵدا بوو.   بەپێی ئاماری فەرمیی حکومەتی تورکیا، لەو شەش مانگەدا هەناردەی بەرەهەمە نەوتییەکانی ئێران بۆ تورکیا ٩٩ % دابەزیوە.