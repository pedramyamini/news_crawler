رۆژی چوارشەممە ٢٠٢٠/١٢/٢٣ بانکی ناوەندیی عێراق ٧٧ ملیۆن و ٦٥٠ هەزار و ٩٩٤ دۆلاری بە هەردوو شێوەی کاش و حەواڵە خستووەتەڕوو.  ٢٠٠ هەزار دۆلاری بەشێوەی کاش فرۆشتووە و ٧٧ ملیۆن و ٤٥٠ هەزار و ٩٩٤ دۆلاری بەشێوەی حەواڵە فرۆشتووە.  بانکی ناوەندی رۆژی سێشەممە ٢٠٢٠/١٢/٢٢ بە کۆی گشتی ١١٣ ملیۆن و ٤٩٤ هەزار و ٧٨٤ دۆلاری فرۆشتووە. بەڵام چوارشەممە تەنیا ٢٠٠ هەزار دۆلاری بەشێوەی کاش بووە.   هەروەها رۆژی دووشەممە بڕی ١٣٨ ملیۆن و ٧٢٧ هەزار و ٤٥٦ دۆلاری خستووەتەڕوو کە ٩ ملیۆن دۆلاری بە شێوەی کاش بووە.   لە یەکەم رۆژی گۆڕانکارییەکانیشدا کە رۆژی یەکشەممەیە، بانکی ناوەندیی عێراق ٢٠٠ ملیۆن و ٥٠٧ هەزار و ٣١٠ دۆلاری خستووەتەڕ و ٨ ملیۆن و ٦٠٠ هەزاری بە شێوەی کاش بووە.  لەو کاتەوەی بانکی ناوەندیی عێراق گۆڕانکاریی لە بەهای دینار بەرامبەر دۆلاردا کردووە، خواست لەسەر کڕینی دۆلار کەمبووەتەوە و بانک و کۆمپانیاکان کەمتر دۆلار دەکڕن.  بەهۆی کەمبوونەوەی داهات و کورتهێنان لە بودجەی ٢٠٢١ ـدا، حكومەتی عێراق داوای لە بانکی ناوەندی کرد بەهای دینار بەرامبەر دۆلار داببەزێنێت.   عەلی عەللاوی، وەزیری دارایی عێراق، لەدوای بڕیارەکەی بانکی ناوەندی ئاماژەی بەوە دا، لە ساڵانی رابردوودا بەهۆی قورسیی بەهای دراوی عێراق بەرامبەر دۆلار و دراوە بیانییەکان بە خراپی بەسەر ئابووریی وڵاتدا شکاوەتەوە و بازاڕەکان پڕبوون لە کاڵای هاوردەی بیانی.  عەللاوی ئاشکرای کرد کە بەو هەوڵە دەیانەوێت پەرە بە بەرهەمی ناوخۆ بدەن و رێگە نەدەن یەدەگ و داهاتی وڵات بچێتە دەرەوە.  زیاتر لە ٩٣ % ـی داهاتی عێراق لە فرۆشتنی نەوتدا بەدەستدێت کە مانگانە کەمتر لە چوار ملیار دۆلارە. هاوکات کۆی خەرجییەکانی مانگانەی حەوت ملیار دۆلارە.   حکومەت کە زۆربەی سەرچاوەی داهاتی دۆلارە، بە دابەزاندنی بەهای دراوەکەی دەیەوێت بەشێک لەو کورتهێنانە پڕبکاتەوە کە لە بودجەی ساڵی ٢٠٢١ ـدا بە زیاتر لە ٥٠ تریلیۆن دینار خەمڵێنراوە لە کاتێکدا بودجەی گشتیی ٢٠٢١ کە لەلایەن ئەنجوومەنی وەزیرانەوە پەسندکراوە و رەوانەی پەرلەمان کراوە بڕەکەی ١٥٠ تریلیۆن دینارە.