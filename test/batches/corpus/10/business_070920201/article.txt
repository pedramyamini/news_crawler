عەمید سالار عەبدوڵڵا، بەڕێوەبەرى بەڕێوەبەرایەتى پاسپۆرتى سلێمانى بە (تۆڕی میدیایی رووداو)ی راگەیاند: "وەزارەتی ناوخۆ و بەڕێوەبەرایەتی گشتی رەگەزنامەی هەرێمی کوردستان مانگێکە نووسراویان کردووە بۆ بەغدا بۆ ئەوەی مووچەی مانگەکانی چوار تاوەکو هەشتی ئەمساڵی فەرمانبەرانی بەڕێوەبەراتیەتییەکانی پاسپۆرت، نشینگە، کارتی نیشتمانی و رەگەزنامەی هەرێمی کوردستان رەوانە بکرێت، بەڵام وەزارەتی دارایی عێراق رەزامەندی لەسەر نەدەدا، بۆیە لە کۆبوونەوەی دوێنێی بریکاری وەزیری ناوخۆ لەگەڵ بەڕێوەبەرایەتییەکانی پاسپۆرتی هەرێمی کوردستان ئەم کێشەیە خرایەڕوو".  بەڕێوەبەرى بەڕێوەبەرایەتیى پاسپۆرتى سلێمانى گوتیشی: "بریکاری وەزیری ناوخۆ پەیوەندی بە سەرۆککۆماری عێراق و پەرلەمانتارانەوە کرد و داوا کرا پێش ئەوەی کارمەندانی ئەو بەڕێوەبەرایەتیانە بایکۆتی دەوام بکەن بەهۆی نەهاتنی مووچەکانیان، لەڕێگەی ئەنجوومەنی وەزیرانی عێراقەوە کێشەکە چارەسەر بکرێت. تواندرا شەوی رابردوو رەزامەندی ئەمینداری گشتی ئەنجوومەنی وەزیران وەربگیرێت لەسەر خەرجکردنی تەمویلەکە. ئەمڕۆش نووسراو بۆ وەزارەتی دارایی دەکەن تاوەکو مووچەی ئەو چوار مانگەی هەر چوار بەڕێوەبەرایەتییەکە بنێردرێت".  لەبارەی کات و چۆنیەتی دابەشکردنیشی، عەمید سالار عەبدوڵڵا دەڵێت: "دوای ناردنی پارەکە بۆ هەولێر، حکومەتی هەرێمی کوردستان بڕیار لەسەر چۆنیەتی میکانیزمی دابەشکردنی دەدات".  لە هەرێمی کوردستان ژمارەیەک فەرمانگە و بەڕێوەبەرایەتیی هەن کە سەر بە حکومەتی عێراقن و بەغدا مووچەی کارمەندەکانیان دەدات، ئەوانیش بەڕێوەبەراتیەتییەکانی پاسپۆرت، نشینگە، کارتی نیشتمانی و رەگەزنامەی هەرێمی کوردستان، بەڕێوەبەرایەتیی گشتی بەنداوەکان و پۆلیسی پاسەوانی سنوور.