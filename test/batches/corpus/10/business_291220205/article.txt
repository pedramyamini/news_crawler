شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، لە پرۆژەیاسای بودجەی ساڵی ٢٠٢١ی عێراقدا، پشکی هەرێمی کوردستان دیاریکراوە کە ١٣ ترلیۆن و ٩٠٤ ملیار و ١٢ ملیۆن و ٤٥٢ هەزار دینارە.  شێروان میرزا ئاماژەی بەوەشکرد، پەسندکردنی پرۆژەیاساکە ئاسان نییە، چونکە زۆربەی پەرلەمانتارانی عێراق تێبینییان لەسەر پشکی هەرێمی کوردستان و پرۆژەیاساکە بە گشتی هەیە.  پێشنیوەڕۆی ئەمڕۆ د. بەشیر حەداد، جێگری دووەمی سەرۆکی پەرلەمانی عێراق بە رووداوی راگەیاند، ئەمڕۆ حکومەتی عێراق پرۆژەیاسای بودجەی ٢٠٢١ی رەوانەی پەرلەمانی عێراق کرد و پرۆژەکە ئێستا لە پەرلەمانە. پەرلەمانی عێراقیش بۆ پەسندکردنی یاساکە، وەرزی یاسادانانی درێژکردەوە.  ناردنی پرۆژەیاسای بودجە بۆ پەرلەمان دوای پەسندکردنی لە ئەنجوومەنی وەزیرانی عێراق دێت لە ئێوارەی رۆژی دووشەممەی هەفتەی رابردوو. شەوی رابردووش حەسەن نازم، گوتەبێژی ئەنجوومەنی وەزیرانی عێراق رایگەیاند، شاندی هەرێمی کوردستان بە یاسای قەرز رازیبوونە. لەبارەی دابەشکردنی مووچەش دەڵێت: "لە مانگەکانی داهاتوو دواناکەوێت".  هەر ئەمڕۆ سێشەممە، نووسینگەی راگەیاندنی محەممەد حەلبووسی، سەرۆکی پەرلەمانی عێراق بڵاویکردەوە کە سەرۆکی پەرلەمان رایگەیاندووە وەرزی یاسادانان بۆ ماوەی مانگێک درێژ دەکرێتەوە.  لە راگەیێندراوەکەدا هاتووە: "ئەنجوومەنی نوێنەران وەرزی یەکەم لە سێیەم ساڵی یاسادانان بۆ ماوەی یەک مانگ درێژ دەکاتەوە، ئەوەش بۆ تەواوکردنی چەند یاسایەک لەنێویاندا پرۆژەیاسای بودجەی گشتیی فیدراڵی بۆ ساڵی دارایی ٢٠٢١ کە ئەمڕۆ گەیشتە ئەنجوومەنی نوێنەران".  بە گوتەی، گوتەبێژی ئەنجوومەنی وەزیرانی عێراق پرۆژەیاساکە لەسەر بنەمای دیدگەیەکی چاکسازی داڕێژراوە کە لەلایەن وەزارەتی دارایی پێشکێشکراوە و کاریش لەسەر کاراکردنی کەرتی تایبەت دەکات.  ئەوە لەکاتێکدایە بانکی ناوەندیی عێراقیش نرخی ١٠٠ دۆلاری بە ١٤٥ هەزار دینار بۆ وەزارەتی دارایی و بۆ هاووڵاتییانیش بە ١٤٧ هەزار دینار جێگیرکردووە.   پێشتر د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاندبوو بۆ پەسندکردنی پرۆژەیاسای بودجە نزیکەی ٢٠ بۆ ٣٠ رۆژیان پێویستە. محەممەد حەلبووسی، سەرۆکی پەرلەمانیش پێشتر رایگەیاندبوو، نایەوێت گفتوگۆ لەسەر بودجە بکات "تاوەکو لایەنە سیاسییەکان نەگەنە رێککەوتن".         رەشنووسی پرۆژە یاسای بودجەی فیدراڵی عێراق بۆ ساڵی ٢٠٢١ قەبارەی زیاتر لە ١٦٤ تریلیۆن دینارە. داهاتی عێراق زیاتر لە ٩٣ تریلیۆن دینارە کە ٧٣ تریلیۆن دیناری داهاتی نەوتە و ٢٠ تریلیۆن دیناریشی داهاتی نانەوتییە.     لە پرۆژەیاساکەدا نرخی نەوتی خاو بە ٤٢ دۆلار خەمڵێندراوە و عێراق بە تێکڕا رۆژانە ٣ ملیۆن و ٢٥٠ هەزار بەرمیل نەوت هەناردە دەکات.     بودجەکە زیاتر لە ٧١ تریلیۆن دینار کورتهێنانی هەیە و بەهای یەک دۆلار بە ١٤٥٠ دینار هەژمار دەکرێت. بودجەی ٢٠٢١ پێویستی بە قەرزکردنی ٤٧ تریلیۆن و ٨١٧ ملیار دینارە.     پشکی هەرێمی کوردستان لە پرۆژەیاسای بودجەی ساڵی ٢٠٢١ ـی عێراقدا ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینار دەبێت.     پشکی هەرێمی کوردستان لە خەرجیی راستەقینە و دوای لێدەرکردنی خەرجیی سەروەری دیاری دەکرێت. خەرجیی سەروەری وەک خەرجییەکانی پەرلەمان، سەرۆکایەتیی کۆمار و ئەنجوومەنی وەزیران لەگەڵ دەستەی حەشدی شەعبی، وەزارەتەکانی دەرەوە و بەرگری و چەندین دەزگای فیدراڵی دیکە.     پشکی هەرێمی کوردستان بەپێی ژمارەی دانیشتووانی دیاری دەکرێت. دەبێت شایستەکانی نێوان حکومەتی فیدراڵ و هەرێمی کوردستان لە ٢٠١٤ تاوەکو ٢٠٢٠ یەکلایی بکرێنەوە.     دەبێت هەرێمی کوردستان رۆژانە ٢٥٠ هەزار بەرمیل نەوت هەناردە بکات و داهاتی رادەستی حکومەتی عێراق بکات. هەروەها دەبێت داهاتی نانەوتی رادەستی حکومەتی عێراق بکات.     ئەگەر هەرێمی کوردستان داهاتەکانی رادەست نەکات، ئەوا بڕی ئەو داهاتانە لە پشکەکەی دەبڕدرێت. دەبێت هەرێمی کوردستان لە ماوەی ٣٠ رۆژدا هەموو زانیارییەکانی ئەو قەرزانەی لەسەریەتی رادەستی وەزارەتی دارایی عێراقیان بکات. لیژنەیەکی هاوبەشی نێوان هەردوولا لە ماوەی ٩٠ رۆژدا بەو زانیارییانەدا دەچێتەوە.     بە گوێرەی پرۆژەیاساکە وەزارەتی دارایی عێراق لەژێر رۆشنایی بڕگەکانی سەرەوەدا قەرزەکانی سەر هەرێمی کوردستان دەداتەوە.