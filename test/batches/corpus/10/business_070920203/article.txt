داشکاندنی نرخی نەوت بۆ وڵاتانی ئاسیا لەلایەن سعودیە و کەمبوونەوەی گەشبینی بە باشبوونەوەی ئابووریی جیهان بەهۆی ڤایرۆسی کۆرۆنا هۆکاری دابەزینی نرخەکانی نەوتن.   سەرلەبەیانی رۆژی دووشەممە لەگەڵ کرانەوەی بازاڕەکانی ئاسیا نرخی بەرمیلێک نەوتی برێنت بۆ خوار ٤٢ دۆلار دابەزی و گەیشتە ٤١.٦٦ دۆلار. هاوکات نرخی بەرمیلێک نەوتی سووکی تەکساس بۆ ٣٨.٥٥ دۆلار دابەزی.   ئەو نرخەی نەوتی برێنت هاوتایە لەگەڵ نرخی کۆتاییەکانی مانگی تەممووز کە نرخی هەر بەرمیلێک گەیشتە ئەو ئاستەی ئەمڕۆ تۆماریکرد. ئەو نرخەش کە نەوتی سووکی تەکساس ئەمڕۆ تۆماریکرد هاوشێوەی نرخەکەیەتی لە ١٠ی تەممووز.   هەرچەندە رێکخراوی وڵاتانی هەناردەکاری نەوت بەردەوامە لە کەمکردنەوەی ئاستی بەرهەمهێنان بە بڕی ٧.٧ ملیۆن بەرمیل لە رۆژێکدا، هێشتا بازاڕەکان و کۆگاکان پڕن لە نەوت.   سەرباری ئەوەش کە حکومەتەکان ملیاران دۆلاریان وەک پاکێجی هاندانی ئابووری بۆ پاڵپشتی و بووژانەوەی ئابوورییەکانیان راگەیاندووە، بەڵام هێشتا هاوسەنگییەک لەنێوان خواست و خستنەڕووی نەوت دروست نەبووە.   بەهۆی نەبوونی خواستەوە پاڵاوگەکان ئاستی بەرهەمەکانیان کەمکردووەتەوە، بەڵام هەندێک وڵاتی بەرهەمهێنەر بۆ ئەوەی نەوتەکەیان لەسەر نەمێنێتەوە و ساخبێتەوە، نرخی نەوتیان بۆ کڕیاران داشکاندووە، وەک سعودیە کە رۆژانە نزیکەی ٩ ملیۆن بەرمیل نەوت بەرهەمدەهێنێت.   سعودیەی گەورەترین هەناردەکاری نەوت لە مانگی ئایارەوە بە نرخێکی هەرزانتر نەوتەکەی دەفرۆشێتە وڵاتانی ئاسیا و بۆ مانگی تشرینی دووەمیش نرخی فرۆشتنی نەوتەکەی هەرزانتر دەکات.  لە مانگی ئابدا وڵاتانی ئۆپێک پڵەس ئاستی کەمکردنەوەی بەرهەمهێنانی نەوتیان لە ٩.٧ ملیۆن بەرمیل نەوت لە رۆژێکدا دابەزاند بۆ ٧.٧ ملیۆن بەرمیل، ئەوەش دوای زیادبوونی خواست لەسەر نەوت و تاڕادەیەک باشبوونەوەی رەوشی ئابووریی جیهان.   ئێستا نرخی نەوت بەهۆی کۆمپانیاکانی ئەمریکاوە کە بە بەردەوامی سەرقاڵی هەڵکەندنی بیری نەوتی نوێن، لەژێر فشاردایە.   بە گوێرەی کۆمپانیای بەیکەر هیوزی ئەمریکی، کۆمپانیا ئەمریکییەکان لە هەفتەی رابردوودا بۆ سێیەم هەفتە لەسەر یەک سەکۆی نەوت و گازی نوێیان داناوە.  چین وەک گەورەترین هەناردەکاری نەوت چەند مانگێک پاڵپشتی لە بەرزبوونەوەی نرخی نەوت کرد، ئەوەش بە زیادکردنی هاوردەکردنی نەوت، بەڵام ئەو وڵاتەش لە مانگی ئابدا هاوردەکردنی نەوتی کەمکردووتەوە. بەگوێرەی ئامارەکانی دەستەی گومرگی ئەو وڵاتەش هەناردەی بەرهەمە پیشەسازییەکانی زیادکردووە.   کیسوکی سادامۆری، بەڕێوەبەری بازاڕی وزەی ئاژانسی نێودەوڵەتیی وزە رایگەیاندووە، "لەم رۆژانەدا نادڵنیایی زۆر لەبارەی ئابووریی چین و وڵاتانی پیشەسازی وەک ئەمریکا و ئەوروپاوە هەیە. ئەو رەشبینییەش کە لەبارەی باشبوونەوەی ئابوورییەوە دروستبووە سێبەرێکی خستووەتە سەر پێشبینییەکان بۆ گەشەی ئابووریی جیهان".   ئاژانسی نێودەوڵەتیی وزە لە دوایین راپۆرتی ١٣ی ئابدا پێشبینییەکانی بۆ خواست لەسەر نەوت دابەزاند، هۆشداریشیدا لەوەی کەمبوونەوەی گەشتە ئاسمانییەکان رۆژانە خواست لەسەر نەوت ٨.١ ملیۆن بەرمیل کەمدەکاتەوە.   دابەزینی پێشبینییەکان بۆ نرخی نەوت لەلایەن ئەو ئاژانسەوە دوای ئەوە دێت پەتای کۆرۆنا بەردەوامە لە زیانگەیاندن بە ئابووری و هێزی کاری جیهانی.