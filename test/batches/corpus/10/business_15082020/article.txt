بەپێی قۆناخی یەکەمی رێککەوتنی بازرگانیی نێوان چین و ئەمریکا، چین بەڵێنی داوە تاوەکو سێ ساڵی داهاتوو بە بڕی ٢٠٠ ملیار دۆلار کاڵا، بەرهەمی کشتوکاڵی، نەوت و گازی سرووشتی لە ئەمریکا بکڕێت.  سەرهەڵدانی ڤایرۆسی کۆرۆنا و ئەو لێکەوتە تەندروستی و ئابوورییانەی لەدوای خۆی بەجێیهێشت، بووە هۆکاری داخرانی ئابووریی چین و ئەمریکاش بۆ ماوەیەکی کاتی. لەبەرئەوەش چین نەیتوانیوە بەرپرسیارێتییەکانی بەپێی رێککەوتنە بازرگانییەکەی نێوان یەکەم و دووەم زلهێزی ئابووریی جیهان جێبەجێ بکات.  دەستپێکردنی دانوستاندنەکانیش لەکاتێکدایە کە دۆناڵد ترەمپ، سەرۆکی ئەمریکا گوشارەکانی بۆ کۆمپانیا چینییەکان زیادکردووە، لەنێویشیاندا کۆمپانیا تەکنەلۆژییەکانی وەک هواوی و تۆڕە کۆمەڵایەتییەکانی وەک وی چات و تیکتۆک.  ژاو لی جیان، گوتەبێژی وەزارەتی دەرەوەی چین لە کۆنفرانسێکی رۆژنامەڤانیدا رایگەیاند، بڵاوبوونەوەی ڤایرۆسی کۆرۆنا و ئەو بەربەستانەی کە ئەمریکا لەسەر هاوردەکردنی کاڵاو شتومەک دروستیکرد، بووە هۆکار کە چین نەتوانێت بەپێی پێویست کاڵا و شتومەک لە ئەمریکاوە هاوردە بکات.