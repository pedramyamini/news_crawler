پەیمانگای ' توێژینەوە سیاسییەکان و ئەمریکییەکان لەپێناو دادگەریی باجدا ' ئاشکرایکردووە، سامانی میلیاردێرەکان کە ژمارەیان ٦٥١ کەسە لە ویلایەتە یەکگرتووەکانی ئەمریکادا، لە ١٨ی ئاداری ئەمساڵدا ٢، ٩٥ تریلیۆن دۆلار بوو، ئێستا ٤، ٠١ تریلیۆن دۆلارە.  فرانک کلیمێنتی، بەڕێوەبەری جێبەجێکاری پەیمانگاکە دەڵێت: "ویلایەتە یەکگرتووەکانی ئەمریکا پێشتر لەو جۆرە کەڵەکەبوونەی سامانی بەدەست چەند کەسێکی کەمەوە، بەخۆوە نەبینیووە". ئاماژەی بەوەداوە قازانجەکانی ئەوان لەو بڕە پارەیە زیاترە، کە ئێستا کۆنگرێسی وڵاتەکە بەنیازە تەرخانی بکات بۆ بووژانەوەی ئابووری لە ئەمریکادا.  زیاتر دەڵێ: "قازانجەکانیان بەهۆی پەتاکەوە بەشێوەیەکی ئەوەندە گەورەیە، ملیاردێرەکان دەتوانن کۆی پارەی تەرخانکراو بۆ بووژانەوەی ئابووریی وڵاتەکە لەدوای پەتای کۆرۆناوە بدەن، بەبێئەوەی یەک سەنت لەو بڕەی سامانەکەیان لەدەستبدەن کە پێش بڵاوبوونەوەی پەتاکە هەیانبووە".  سێشەممەی ئەم هەفتەیە، کۆشکی سپی، پاکێجێکی نوێی بەئامانجی بووژانەوەی ئابووریی ئەمریکا خستە روو، بەهای پاکێجەکە ٩١٦ ملیار دۆلارە. حکومەتی ئەمریکا دەیەوێت پاشەکشەی ئابووریی چەند مانگی رابردووی وڵاتەکە بشکێنێت، بەگەیاندنی هاوکارییە نوێیەکان بۆ ئابووریی ئەمریکا، کە زیانی زۆری بەهۆی کۆرۆناوە لێکەوتووە، ئەمەش بەرلەوەی دۆناڵد ترەمپ، کۆشکی سپی بەجێبهێڵێت و لە کانوونی دووەمی داهاتوودا، دەسەڵاتەکانی رادەستی جۆ بایدن، سەرۆکی هەڵبژێردراوی وڵاتەکە بکات.  توێژینەوەی پەیمانگا ئەمریکییەکە ئاشکرایکردووە، قازانجی سامانی ملیاردێرەکان تریلیۆنێک دۆلارە، ئەوەش بەسە بۆ ئەوەی هەر هاووڵاتییەکی ئەمریکی، چەکێکی بەبەهای ٣ هەزار دۆلار پێبدرێت، لە کاتێکدا کۆی دانیشتووانی وڵاتەکە ٣٠٠ ملیۆن کەسە.  ئەو توێژینەوەیە جۆرێک لە مشتومڕی لە نێو وڵاتەکەدا هێناوەتە ئاراوە، لەبارەی ئەو باجانەی بەسەر ملیاردێرەکاندا سەپێنراوە، ئەمەش لەپێناو کەمکردنەوەی جیاوازیی گەورەی کۆکردنەوەی سامان لەنێوان دانیشتووانی وڵاتەکەدا.  ئەلیکساندەر ئۆکاسیۆ کۆرتی، ئەستێرەی تازە درەوشاوەی باڵی چەپی پارتی دیموکرات، کاردەکات بۆ زیادکردنی باجی سەر ملیاردێرەکانی ویلایەتی نیویۆرک، ئیدارەی ویلایەتەکە بەهۆی کۆرۆناوە بەدەست کورتهێنان لە بودجەدا دەناڵێنێت.  توێژینەوەیەکی بڵاوکراوەی، بانکی ' یو بی ئێس ' و کۆمپانیای ' بی دەبلیو سی ' بۆ ژمێرکاری، ئاشکرایکردووە کەڵەکەبوونی سامانی ملیاردێرەکان لە جیهاندا ژمارەیەکی پێوانەیی تۆمارکردووە و گەیشتووەتە ١٠، ٢ تریلیۆن دۆلار، لە کاتێکدا بەرزترین کەڵەکەبوونی پێشتر بڕەکەی ٨، ٩ تریلیۆن بوو لە ساڵی ٢٠١٧ دا.  پەتای کۆرۆنا، بووە هۆی داتەپینی بازاڕی دراو لە ئاداری رابردوودا، ئەوەش سەریکێشا بۆ لێکەوتنی هەندێک ملیاردێر، بەڵام کۆرۆنا بووە هۆی بووژانەوەی گەورەی کۆمپانیاکانی بواری تەکنەلۆژیا و تەندروستی و زیادبوونی گەورە لە سامانی ئەو ملیاردێرانەی لەو دوو کەرتەدا، وەبەرهێنان دەکەن.