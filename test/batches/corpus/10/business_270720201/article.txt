تووندبوونەوەی گرژییەکانی نێوان واشنت و پەکین هەر تەنیا کاریگەری لەسەر ئەو دوو وڵاتە نییە، بەڵکو بازاڕەکانیش کەوتوونەتە ژێر کاریگەری پەیوەندییەکانی نێوانیان.  ئەمڕۆ لە یەکەم رۆژی کردنەوەی بازاڕەکان و دەستپێکردنەوەی مامەڵە داراییەکاندا نرخی نەوت دابەزی، بەرمیلێک نەوتی برێنت ٣٠ سەنت لە بەهاکەی هاتە خوارەوە و بە ٤٣ دۆلار و ٢٠ سەنت مامەڵەی پێوەکرا، هاوکات نرخی بەرمیلێک نەوتی سووکی تەکساس ٢٩ سەنت دابەزی و بە ٤١ دۆلار و ١٩ سەنت مامەڵەی پێوەکرا.  زێڕ کە هەمیشە لەکاتی گرژییەکاندا بەهاکەی بەرزدەبێتەوە، ئەمڕۆ نرخێکی پێوانەیی تۆمارکرد کە لە مێژوودا ئەو نرخەی بەخۆیەوە نەبینوە، بەهای ئۆنسەیەک زێڕ گەیشتە نزیک ١٩٣٤ دۆلار.  پێشتر ئاژانس و ناوەندە داراییەکان پێشبینی بەرزبوونەوەی بەهای زێڕیان کردبوو، ئەوەش بە لێکدانەوەکانیان بۆ کاریگەری درێژخایەنی ڤایرۆسی کۆرۆنا. ئێستا کە ژمارەی تووشبووان بە پەتای کۆرۆنا رووی لە هەڵکشانە، هاوکات تێكچوونی پەیوەندییەکانی نێوان پەکین و واشنتنیش بەلای شرۆڤەکاران کاریگەرییەکەی لەسەر نرخی زێڕ هێندەی دیکە زیاتر دەکات.  هەفتەی رابردوو ئەمریکا کۆنسوڵخانەی چینی لە شاری هیوستن لە ویلایەتی تەکساس داخست ئەوەش بە تۆمەتی سیخوریکردن و دزینی زانیاری بازرگانی و ڤایرۆسی کۆرۆنا لە ئەمریکا.  ئەمڕۆش وەک کاردانەوە بەرامبەر داخستنی کۆنسوڵخانەیەکیان، حکومەتی چین کۆنسوڵخانەی ئەمریکای لە شاری چینگدوی باشووری رۆژئاوای چین داخست.