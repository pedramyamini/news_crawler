لاهوور شێخ جەنگی، هاوسەرۆکی یەکێتیی نیشتمانیی کوردستان لە دوو رۆژی رابردوودا چووە بەغدا، لەوێ لەگەڵ د. بەرهەم ساڵح، سەرۆککۆماری عێراق و عەممار حەکیم، سەرۆکی رەوتی حیکمە کۆبووەوە، لە تازەترین راگەیێندراویشیدا رایگەیاندووە کە لەگەڵ مستەفا کازمی، سەرۆکوەزیرانی عێراق کۆبووەتەوە.   هاوسەرۆکی یەکێتی دەڵێت "به‌رله‌وه‌ى گله‌یى له شیعه و سوننه بكه‌ین، له‌م سه‌ردانه‌م بۆ به‌غدا بۆم ده‌ركه‌وت، كه تیمى دانوستانى هه‌رێم به‌رپرسیارن له‌وه‌ى نه‌یانتوانیوه مووچه‌ى مووچه‌خۆرانى هه‌رێم له‌نێو (پرۆژەیاسای پڕكردنه‌وه‌ی كورتهێنانی بودجه) جێگیر بكه‌ن له‌كاتێكدا چه‌ندین بژاره‌ی باشیان له‌به‌رده‌ست بووه".  شاندی هەرێمی کوردستان لەماوەی رابردوو کە بۆ رێککەوتن چوونەتە بەغدا لەلایەن قوباد تاڵەبانی، جێگری سەرۆکوەزیرانی هەرێمی کوردستان سەرۆکایەتیی کراوە و ئەندامانی شاندەکەش بەشێک لە تیمی یەکێتی بوون لە حکومەت. بەڵام لاهوور تاڵەبانی داوادەکات حکومەتی هەرێمی کوردستان په‌له بكات له ناردنى "شاندێكى خاوه‌ن بڕیار بۆ به‌غدا، تا چیتر ماف و مووچه‌ى مووچەخۆرانی هەرێم دوانه‌كه‌وێت". ئەوەشی نووسیوە "هێشتا ده‌رفه‌ت ماوه و له مادده‌ى حه‌وتى یاساكه دەرفەتێکی باش دراوه به حكومه‌تى هه‌رێم بۆ دانوستان".  لەبارەی کۆبوونەوەشی لەگەڵ مستەفا کازمی، سەرۆکوەزیرانی عێراق، هاوسەرۆکی یەکێتی دەڵێت كۆبوونه‌وه‌یه‌كى باشیان کردووە و کازمی "سه‌ره‌ڕاى نیگه‌رانیی خۆى له تیمى دانوستانكارى هه‌رێم، به‌ڵام به‌ڵێنى دا له‌ماوه‌ى ئه‌م دوو هه‌فته‌یه هه‌موو هەوڵێکی خۆی دەخاتەگەڕ لەپێناو ناردنى شایسته داراییه‌كانى مووچه‌خۆرانى هه‌رێم".