سەرچاوەیەک لە وەزارەتی دارایی و ئابووریی هەرێمی کوردستان بە تۆڕی میدیایی رووداوی راگەیاند، تاوەکو ئێستا نزیكەی ١٠٠ ملیار دینار بۆ مووچەی فەرمانبەران لە خەزێنەی وەزارەتی دارایی و ئابووری هەیە، لەكاتێكدا بۆ  دابەشكردنی مووچە، ئەگەر بە لێبڕینی ٢١ % ەوە بێت، نزیكەی ٧٢٦ ملیار  دینار پێویستە.  رووداو ئەوەشی زانیوە، کە دابەشكردنی مووچەی مانگی نیسان هەر بە  لێبڕینی ٢١ % دەبێت.  بۆ دەستكردن بە دابەشکردنی مووچەی مانگی نیسان، وەزارەتی دارایی  چاوەڕێی ٣٢٠ ملیار دیناری مانگانەی بەغدا دەكات، بۆیە دیار نییە کەی دەستپێدەکرێت.  حکومەتی هەرێمی کوردستان بۆ دابەشکردنی مووچەی فەرمانبەران بەبێ لێبڕین پێویستی بە  زیاتر لە ٨٩٠ ملیار دینارە، بەڵام دوو مانگە دابەشكردنی مووچە بە  لێبڕینی ٢١ % وە دابەشدەكرێت. تاوەکو هەولێر و بەغدا دەگەنە رێککەوتنی کۆتایی بەوشێوەیە بەردەوام دەبێت و بەغدا مانگانە ٣٢٠ ملیار دەنێرێت.  ئەحمەد مەلا تەڵال، گوتەبێژی سەرۆکوەزیرانی عێراق رۆژی سێشەممە لە کۆنفررانسی رۆژنامەڤانیی هەفتانەیدا لەبارەی کۆبوونەوەکانی کازمی لە هەرێمی کوردستان و قۆناخەکانی دانوستاندنی هەولێر و بەغدا بۆ گەیشتنە رێککەوتن گوتی "لە رێککەوتنی قۆناخیی کە بەم دواییانە لەنێوان بەڕێز سەرۆکوەزیرانی عێراق و بەڕێز سەرۆکی حکومەتی هەرێم کراوە، رێککەوتن کراوە کە هەوڵبدرێت ئەو رێککەوتنە لە بودجەی ٢٠٢١ زەمینەی بۆ بڕەخسێت و بەهێزبکرێت و مافە دەستوورییەکانی حکومەتی فیدرالی جێگیربکرێت تایبەت بە دەروازەکان و نەوت و جێگیرکردنی پشکی هەرێمی کوردستان لە هەناردەکردنی ژمارەی بەرمیلەکانی نەوت و رادەستکردنی بە بەغدا، ئەم گفتوگۆ و رێککەوتنانە لە بودجەی ٢٠٢١ دا روون دەبنەوەو دەدرەوشێنەوە".