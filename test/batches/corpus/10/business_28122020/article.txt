سەرۆکی ئەمریکا هەر خۆی هۆکاربوو کە خەریکبوو خەڵکێکی زۆر تووشی دۆخێکی ناهەموارببێت دوای ئەوەی رەتیکردەوە واژۆ لەسەر پاکێجی دارایی ٩٠٠ ملیار دۆلارییەکە بکات.  بە واژۆکردنی پاکێجەکە، ملیۆنان ئەمریکی دووبارە سوودمەند دەبن لە پاکێجی یارمەتییە داراییەکان کە لەلایەن حکومەتی ئەمریکاوە پێیاندەدرێت وەک هاوکاری بەو پێیەی لەبەر بڵاوبوونەویە ڤایرۆسی کۆرۆنا بێکاربوون.  پرۆژە یاسای هاندانی ئابووری ئەمریکا جگە لە ٩٠٠ ملیار دۆلار هاوکاری ئابووری، هەروەها پێکهاتبوو لە ١.٤ تریلیۆن دۆلار خەرجی دامودەزگاکانی حکومەت و دوای واژۆکردنی پاکێجەکە مەترسی داخرانی حکومەتیش نەماوە.  ١.٤ تریلیۆن دۆلار بودجەی خەرجییەکانی ئەمریکا تاوەکو مانگی کۆتایی مانگی ئەیلولی  ساڵی داهاتوو، هەموو دامودەزگا پەیوەندیدارەکانی حکومەت پارەدار دەکات.  واژۆکردنی پرۆژە یاسای هاندانی ئابووری ئەمریکا کاریگەری ئەرێنی لەسەر بازارەکان دروستکرد و بازارەکانی ئاسیا لە کاتی کردنەوەیاندا لەبەرەبەیانی ئەمرۆ دووشەممە بەرزبوونەوە.  دۆناڵد ترەمپ لە راگەیێندراوێکدا نائومێدی خۆی بە بڕی هاوکارییەکان بە خێزانە ئەمریکییەکان کە هەفتانە ٦٠٠ دۆلار دانراوە راگەیاندووە.  یەک رۆژ پێش واژۆکردنی پرۆژە یاسای هاندانی ئابووری ئەمریکا، دۆناڵد ترەمپ رایگەیاندبوو کە ٦٠٠ دۆلار کەمەو دەبێت ئەو بڕە بەرزبکرێتەوە بۆ ٢٠٠٠ دۆلار و تەنانەت ٤٠٠٠ دۆلار.  دوای چەندین مانگ دانوستاندن و مشتومڕی تووند، دواجار شەوی ٢٠ - ١٢ - ٢٠٢٠ کۆماری و دیموکراتەکانی ئەمریکا  گەیشتنە رێککەوتن لەسەر پێشکەشکردنی بڕی ٩٠٠ ملیار دۆلار هاندانی ئابووری بە ملیۆنەها هاووڵاتیی ئەمریکی کە بەهۆی ڤایرۆسی کۆرۆناوە زەرەرمەند بوون. پاکێجەکە بە فلتەری ئەنجوومەنی نوێنەران و پیراندا تێپەڕی، بەڵام ترەمپ واژۆی لەسەر نەکرد.  ترەمپ لە گرتەیەکی ڤیدیۆیی کە لە توویتەردا بڵاویکردەوە داوای لە کۆنگرێس کرد پاکێجەکە هەموار بکەنەوە بە جۆرێك کە هەموو ئەمریکییەک مانگانە ٢ هەزار دۆلار وەربگرێت لەبری ئەو ٦٠٠ دۆلارەی کە لە پاکێجەکەدا دیاریکراوە.  ترەمپ داواشیکرد چەندین بڕگەی نێو پاکێجەکە لابەرن کە بە "فێڕۆدان و  ناپێویست" ناویبردوون. گوتیشی: پاکێجەکە لەسەر بنەمای رووبەڕووبوونەوەی بڵاوبوونەوەی پەتای کۆڤید - ١٩ دانراوە بەڵام لەڕاستیدا هیچ پەیوەندییەکی بە پەتاکەوە نییە.  دواجار ئەم بەیانییە، دۆناڵد ترەمپ لە ژێر گوشاری میدیا و کۆنگرێسمانەکان و سەرۆکی هەڵبژێردراوی ئەمریکا، پاکێجەکەی وەک خۆی پەسند کرد و گوتی: "وەکو سەرۆکی ئەمریکا دەبێت پارێزگاری لە ئەمریکییەکان بکەم، لەو وێرانکاری و سەختییە ئابوورییەی بەهۆی ڤایرۆسە چینییەکە دووچاری بوون".