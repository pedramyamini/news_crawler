بەپێی فەرمانگەی راگەیاندنی پەرلەمانی عێراق، حەسەن کەعبی، جێگری یەکەمی سەرۆکی پەرلەمان کە سەرۆکایەتیی کۆبوونەوەی ئەمڕۆی پەرلەمانی کرد، رایگەیاند، "بە هۆی دۆخی ئابوورییەوە حکومەت ناچارە سەرچاوەکانی کۆنترۆڵ بکات. یەکێک لەو بابەتانەشی کە دەبێت کۆنترۆڵی بکات، دەرچوونی دراوی بیانییە لە عێراق. "  حەسەن کەعبی ئاماژەی بەوە داوە، پێویستە حکومەت پلانی هەبێت و جێگەی خوێندکاران لە زانکۆکانی عێراقدا بکاتەوە، چونکە ئەو خوێندکارانەی کە لە دەرەوەی عێراق دەخوێنن، زیاتر لە ملیارێک دۆلار خەرج دەکەن، هۆکاری ئەوەش نەبوونی جێگەیە لە زانکۆکانی عێراق بۆ ئەوان.  لای خۆیەوە نەبیل کازم، وەزیری خوێندنی باڵای عێراق لە کۆبوونەوەی پەرلەماندا رایگەیاند، "رەزامەندیمان دا لەسەر زیادکردنی دوو کورسیی خوێندن لە ئەمساڵدا بۆ کەسوکاری شەهیدان و زیندانیانی سیاسی لەگەڵ زیادکردنی کورسییەکی خوێندن لە هەموو بوارەکاندا بۆ کارمەندانی تەندروستی. "  کارنامەی کۆبوونەوەی ئەمڕۆی پەرلەمانی عێراق بریتییە لە تاوتوێکردنی زیادکردنی کورسییەکانی خوێندن بە ئامادەبوونی وەزیری خوێندنی باڵا و توێژینەوەی زانستیی عێراق، لەگەڵ خستنەڕووی پرسیاری زارەکی بۆ پارێزگاری بانکی ناوەندی و سەرۆکی ئەنجوومەنی فیدراڵیی راژە لە عێراق کە لە پەرلەمان ئامادە دەبن.  هاوکات بڕیارە پەرلەمان دەست بە خوێندنەوەی راپۆرت و تاوتوێکردنی پرۆژە یاساکانی: پەنابەران، تاوانە ئەلیکترۆنییەکان، هەمواری سێیەمی یاسای جێبەجێکردنی پرۆژەکانی ئاودێریی ژمارە ١٣٨ ـی ساڵی ١٩٧١ بکات.