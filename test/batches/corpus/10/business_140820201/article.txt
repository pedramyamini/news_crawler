بڵاوبوونەوەی ڤایرۆسی کۆرۆنا و زیاتر خستنەڕووی نەوت لە بازاڕەکانی جیهاندا، نیگەرانی وەبەرهێنەرانی نەوتی زیاترکرد و بەهۆیەوە نرخی یەک بەرمیل نەوتی بڕێنت بە بڕی ٣٧ سەنت دابەزی و بە ٤٤ دۆلار و ٥٩ سەنت مامەڵەی پێوەکرا.  هاوکات، هەر بەرمیلێک نەوتی تێکساس ٤١ سەنت لە بەهاکەی لەدەستدا و بەڕێژەی ١ % دابەزی و بە ٤١ دۆلار و ٨٣ سەنت لە بازاڕەکاندا مامەڵەی پێوەکرا.  لەگەڵ زیاتر بڵاوبوونەوەی ڤایرۆسی کۆرۆنا و کەمبوونەوەی خواست لەسەر نەوت و بەرهەمە نەوتییەکان، نرخەکانی نەوت لەسەر ئاستی جیهان ناتوانن لە ئاستێكی بەرزدا بۆ ماوەیەکی زۆر بمێننەوە.  هەفتەی رابردوو، بەهۆی داتا یارێنییەکانی حکومەتی ئەمریکا تایبەت بە دابەزینی نەوتی ئەمبارکراوی ستراتیژیی و هەروەها زیاتربوونی چالاکی پاڵاوگەکانی نەوت و زیاتربوونی خواست لەسەر بەنزین و بەرهەمە نەوتییەکانی دیکە لە ئەمریکا، نرخی نەوتی لە بازاڕەکانی جیهان تاڕادەیەک بەرزکردەوە.  لەکۆتایی ئەم هەفتەیەدا، ئاژانسی نێودەوڵەتی وزە و رێکخراوی ئۆپیک، پێشبینییە ئەرێنییەکانی ماوەی رابردوویان سەبارەت بە ئەگەری بەرزبوونەوەی نرخی نەوت، کەمکردەوە و ئێستا ئەو دوو گەورە ئاژانسەی وزە پێشبینی زیاتر دابەزینی نرخی نەوت دەکەن.  ئەمە لەکاتێكدایە وڵاتانی ئۆپیک پڵەس کە لە چوارچێوەی رێککەوتنی زستانی ئەمساڵیان بەرهەمە نەوتییەکانیان لە مانگی ئایاردا بە رێژەی ١٠ % کەمکردبووەوە، بڕیارە لە چوارچێوەی هەمان رێککەوتن، رێژەی بەرهەمەکانیان بۆ مانگی ئەیلوولی ئەمساڵ جارێكی دیکە بەرزبکەنەوە و ئەوەش ئەگەری زیاتر دابەزینی نرخی نەوت لە بازاڕەکانی جیهانی لێدەکەوێتەوە.