کۆمپانیای راوێژکارییەکانی فڕۆکەوانیی to ٧٠ ـی هۆڵەندی رایگەیاند، لە ساڵی رابردوودا لە کۆی ٤٠ رووداوی فڕۆکە بازرگانییەکانی گواستنەوەی خەڵک روویانداوە و لەو ژمارەیە پێنج رووداویان زیانی گیانیان هەبووە، رووداوەکانیش بوونەتە هۆی گیانلەدەستدانی ٢٩٩ کەس. لە کاتێکدا ساڵی ٢٠١٩ تەنیا ٨٦ رووداوی فڕۆکەی بەخۆوە بینیووە و ٨ رووداویان زیانی گیانیان هەبووە و ٢٥٧ قوربانییان لێکەوتووەتەوە.  کۆمپانیای to ٧٠ ئاشکرایکردووە، لە کۆی هەر یەک ملیۆن گەشتی فڕۆکە بازرگانییە گەورەکان لە ساڵی ٢٠٢٠ دا ٠.٢٧ی گەشتەکان گیانلەدەستدانی لێکەوتووەتەوە، یاخود یەک رووداوی گیانلەدەستدان بۆ هەر ٣.٧ ملیۆن گەشت، لە کاتێکدا ساڵی ٢٠١٩ رێژەی ئەو رووداوانەی زیانی گیانی هەبووە ٠.١٨ بووە بۆ هەر یەک ملیۆن گەشت.  بەرزبوونەوەی رووداوەکان هاوکاتە لەگەڵ کەمبوونەوەی ژمارەی زۆری گەشتی فڕۆکەکان لە جیهاندا، بەهۆی بڵاوبوونەوەی پەتای کۆرۆنا و کەرەنتینەی فراوانی زۆرینەی وڵاتانی جیهان. دامەزراوەی Flightradar ٢٤ رایگەیاندووە لە ساڵی ٢٠٢٠ دا و بەپێی چاودێرکردنی سەرجەم گەشتە ئاسمانییەکان لە جیهاندا، رێژەی گەشتی فڕۆکەکان ٤٢ % کەمیکردووە و کۆی ٢٤.٤ ملیۆن گەشتیی فڕۆکە لەو ساڵەدا کراون.  بەپێی پێداچوونەوەی to ٧٠ نیوەی قوربانییەکانی رووداوەکانی فڕۆکە لە کانوونی دووەمی ٢٠٢٠ روویدا، کاتێک سوپای پاسدارانی ئێران، فڕۆکەیەکی سڤیلی ئۆکراینای لەسەر ئاسمانی تاران خستە خوارەوە و رووداوەکە بووە هۆی گیانلەدەستدانی ١٧٦ کەس.  دووەم خوێناویترین رووداوی فڕۆکە لە ساڵی رابردوودا، لەمیانی تێکشکانی فڕۆکەیەکی پاکستانیدا روویدا، کە بووە هۆی کوژرانی ٩٨ کەس.  لە دوو دەیەی رابردوودا، قوربانییانی رووداوەکانی فڕۆکەوانی بەشێوەیەکی بەرچاو کەمیکردووە. کۆمپانیای سەلامەتیی فڕۆکەوانی (ASN) ئاشکرایکردبوو لە پێنج ساڵی رابردوودا، ١٤ رووداوی فڕۆکەوانی سڤیل و گواستنەوەی کاڵا روویانداوە کە زیانی گیانیان هەبووە و ٣٤٥ کەس لە هەر ساڵێکدا گیانیان لەدەستداوە.  ساڵی ٢٠١٧ سەلامەتترین ساڵی رووداوەکانی فڕۆکەوانی بوو لە هەموو جیهاندا، چونکە تەنیا دوو رووداوی فڕۆکە روویاندا و بوونە هۆی گیانلەدەستدانی ١٣ کەس.