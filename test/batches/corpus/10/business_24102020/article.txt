٣٠ جووتیاری گوندەکانی ناحیەی مانگێشکی دهۆک لەسەر شەقام بەرهەمەکانیان دەفرۆشن، ٤٠ بەرهەمی جیاواز بۆ خەڵک دادەنێن و خەڵكیش دەیکڕن.   ئەوانەی سەردانی ئەو بازاڕە خۆماڵییە دەکەن، دەڵێن، نرخەکان گونجاوترن و بەرهەمەکان نوێترن. بازاڕە خۆماڵییەکەی ئەو ناوچەیە هەم بۆ جووتیار و هەمیش بۆ خەڵك بووەتە سەرچاوەی نانی رۆژانە.   عەبدوڵڵا تەحسین جووتیارێکی شارۆچکەی مانگێشکە، ئەو لەسەر کێڵگە و بێستانەکەی خۆی بەرهەمەکانی ساخ دەکاتەوە، کاتێک کڕیاران سەردانی دەکەن، عەلاگەیان پێدەدات و بەشێکیان خۆیان ئەو بەرهەمانە لە کێڵگەکەی لێدەکەنەوە کە پێویستییانە.  ئەو جووتیارە ١٠ ساڵە بەو جۆرە بەرهەمەکانی دەفرۆشێت، دەڵێت، کێڵگەکەی ئەو نزیکی شەقامی گشتییە، خەڵک حەزدەکەن بەرهەمی خۆماڵی بخۆن، بۆیە سەردانی ئەو دەکەن. ئەو خەیار، تەماتە، پاقلە، بیبەر، شووتی و کاڵەگی لە بێستان و کێڵگەکەی هەیە.   لەو بازاڕە خۆماڵییەی نزیکەی ٣٠ جووتیاری سنووری شارۆچکەی مانگێشک دروستیان کردووە، نزیکەی ٥٠ بەرهەمی خۆماڵیی جۆراوجۆر دەفرۆشرێت، رۆژانی هەینیش خەڵکێکی زۆر سەردانی دەکەن.  رەمەزان هاونیشتمانییەکی مانگێشکە، چووە پێداوسیتییەکانی لەو بازاڕە بکڕێت، دەڵێت، شتی ئەوێ پاکوخاوێنە. ئەمین خالیدیش هاونیشتمانییەکی دیکەیە و داوا لە حکومەت دەکات هاوکاریی ئەو جووتیارانە بکات بۆ ئەوەی بەرهەمی زیاتریان هەبێت. دەڵێت، "بەرهەمی خۆماڵی باشتر و هەرزانترە".