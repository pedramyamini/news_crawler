قوباد تاڵەبانی، جێگری سەرۆکی حکومەتی هەرێمی کوردستان باسی لە هەمەچەشنکردنی سەرچاوەکانی داهاتی هەرێمی کوردستان کرد بۆ زیادکردنی بەرهەمی ناوخۆ و هەلی کار لەڕێگەی بەرەوپێشبردنی کەرتی کشتوکاڵ، بەتایبەتیکردنی کەرتی کارەبا، زیادکردن و هەمەچەشنکردنی پەیوەندییە بازرگانیەکان و زیادکردنی رۆڵی کەرتی تایبەت.  هەروەها جێگری سەرۆکی حکومەتی هەرێمی کوردستان ئاماژەی بەوە کرد، وێڕای ئەوەی بەغدا هاوکار نەبووە، حکومەتی هەرێمی کوردستان هەمیشە ئامادەبووە بۆ پێکەوەکارکردن و هەموو داواکارییە دەستوورییەکانی بەغدای پەسەندکردووە لەپێناو گەیشتن بە رێککەوتنێکی دادپەروەرانە و درێژخایەن، بۆیە حکومەتی فیدراڵی هیچ پاساوێکی بەدەستەوە نەماوە بۆ نەناردنی مووچەی فەرمانبەرانی هەرێمی کوردستان.  قوباد تاڵەبانی گوتیشی "لەکاتێکدا ئێمە بێ هیوا بووین لە بەرامبەر شێوازی مامەڵەکردنی بەغداد لەگەڵ حکومەتی هەرێمی کوردستان و جێبەجێنەکردنی مافە داراییەکانمان، ئێمە بەردەوامین لە کارکردن لەگەڵیان بۆ گەیشتن بە رێککەوتنێکی دادپەروەرانە و درێژخایەنانە. ئێمە ئامادەیی خۆمان دەربڕیوە بۆ گەیشتن بە رێککەوتن لەسەر نەوت و گاز. پێشتریش رێککەوتین لەسەر بەڕێوەبردنی سنوورەکانمان بەشێوەیەکی سڤیل و هاوبەش".  ئامانج رەحیم، سکرتێری ئەنجوومەنی وەزیرانی هەرێمی کوردستان لەمیانی بەشداریکردنی لە کۆڕبەندەکەدا باسی لەوە کرد، حکومەت بەردەوامە لە ئەنجامدانی چاکسازی لە مووچە و نەهێشتنی دوو مووچە و بندیوار و شەفافکردنی داهاتی نەوت و گاز و کەمکردنەوەی بیرۆکراسی، هاوکات ئەوەشی خستەڕوو، دۆخی پەیوەندییەکانی نێوان هەولێر و بەغدا، کاریگەرییان لەسەر ئابووریی هەرێمی کوردستان هەبووە.  سکرتێری ئەنجوومەنی وەزیرانی هەرێمی کوردستان گوتی "پەیوەندیی نێوان هەولێر و بەغداد کاریگەریی لەسەر هەموو بوارەکانی بازرگانی و وەبەرهێنان و کەرتی نەوت و گاز بەجێهێشتووە. لە شووباتی ساڵی ٢٠١٤، کاتێک نووری مالیکی سەرۆکوەزیرانی عێراق بوو، بەشە بودجەی هەرێمی کوردستانی بڕی، ئەوەش کاریگەریی زۆر خراپی کردە سەر دۆخی دارایی هەرێمی کوردستان. هەروەها کاتێک کە داعش ساڵی ٢٠١٤ سەریهەڵدا، زیاتر لە ملیۆنێک و ٥٠٠ هەزار ئاوارە و پەنابەر روویان لە هەرێمی کوردستان کرد، ئەوەش بارێکی زۆر گران بوو لەسەر حکومەت. نرخی نەوت بەشێوەیەکی بەرچاو دابەزی؛ ئەمانە هەمووی کاریگەریی نەرێنییان لەسەر ئابووریی هەرێمی کوردستان هەبووە".  سێر جێرمی گرینستۆک، باڵیۆزی پێشووی بەریتانیا لە نەتەوە یەکگرتووەکان ئاماژەی بەوە کرد، حکومەتی هەرێمی کوردستان بەهۆی ئەو نەوتەی کە هەیەتی، دەرفەتی ئابووریی باشی لەپێشە. هەروەها باسیشی لەو هۆکارانە کرد کە بوونەتە بەربەست لەبەردەم خۆشگوزەرانی و سەقامگیریی عێراق.  باڵیۆزی پێشووی بەریتانیا لە نەتەوە یەکگرتووەکان گوتیشی "عێراق هەرگیز بەرەو سەقامگیری و خۆشگوزەرانی هەنگاو نانێت مەگەر ئەو دوو هەورەی لەسەری وەستان، لابچن، کە ئەوانیش شێوازی خراپی کارگێڕیکردن و گەندەڵیی دامودەزگاکانن".  لە بەشێکی دیکەی کۆڕبەندەکەدا باس لە کاریگەرییەکانی کۆرۆنا لەسەر ئابووریی جیهان و هەرێمی کوردستان کرا. قوباد تاڵەبانی ئاماژەی بەوە کرد، پەتاکە کاریگەریی گەورەی لەسەر بازرگانی، هاتووچۆ و پیشەسازی لە هەرێمی کوردستان بەجێهشتووە.