فراکسیۆنی دەوڵەتی یاسا لە بەیاننامەیەکدا رایگەیاند، سیستەمی کرێ و مووچە گرنگترین سیستەم و کاریگەرترینن بۆسەر سەقامگیری تاک، مووچە تاکە داهاتی هەندێک خەڵکی عێراقە بەتایبەتی فەرمانبەرانی پلەنزم و مام ناوەند.  فراکسیۆنی دەوڵەتی یاسا ئاماژەی بەوەکردووە، ئەرکی حکومەتە بە جیدی کاربکات بۆ ئەوەی مووچەی فەرمانبەران بەتەواوی دابین بکات، کەمکردنەوەی مووچە یاخود دەرماڵە زیانی بۆ فەرمانبەرانی پلەنزم دەبێت کە لە ژیانی خۆیدا پشت بەو مووچە مانگایانە دەبەستێت، بۆیە نابێت حکومەت دەست بۆ مووچەی فەرمانبەران ببات.  هاوکات جەخت لەوەدەکاتەوە، یاسای خزمەتی مەدەنی عێراقی هەموو فەرمانبەرێک دەپارێزێت لەهەر یاریکردنێک بە مووچەکانیان و کەمکردنەوەیان، بەبێ هەموارکردنی یاساکە، ئەو کارە پێشێلکردنی دەستوورە.  د. مزهەر محەممەد ساڵح، راوێژکاری دارایی سەرۆکوەزیرانی عێراق رایگەیاند، ئەگەر بڕیار لە دەستکاریکردنی مووچەی فەرمانبەران بدرێت، ئەوا تەنیا دەرماڵەکان دەگرێتەوە و دەست بۆ مووچەی بنەڕەتی نابردرێت، لەگەڵ ئەوەی نابێت کەمترین مووچە لە نیو ملیۆن دینار کەمتربێت.   راوێژکاری دارایی سەرۆکوەزیرانی عێراق ئاماژەی بەوەکرد، ئەو پارەیەی لە دەستکاریکردنی مووچەی فەراهەم دەکرێت، یەکێک دەبێت لە سەرچاوەکانی بەردەوامیدان بە خەرجکردنی مووچەی فەرمانبەران و خانەنشینان و چاودێری کۆمەڵایەتی.  شێروان میرزا، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، وەک لیژنەی دارایی بە هەموو شێوەیەک دەستکاریکردنی مووچەی فەرمانبەرانی عێراق رەتدەکەنەوە، حکومەت بژارەی دیکەی لەبەردەستە دەکرێت پەنای بۆ ببات نەک کەمکردنەوەی مووچەی فەرمانبەران.  عێراق نزیکەی حەوت ملیۆن مووچە خۆری هەیە، ساڵانە پێویستی بە نزیکەی ٥٠ ملیار دۆلارە بۆ خەرجکردنی مووچە، لیژنەی دارایی پەرلەمانی عێراقیش هەنگاوەکانی حکومەت بۆ دەستکاریکردنی مووچە رەتدەکاتەوە.  بەپێی داتا و ئامارەکانی کۆمپانیای بەبازاڕکردنی نەوت - سۆمۆ، عێراق لە ماوەی چوار مانگی یەکەمی ئەمساڵ بەراورد بە هەمان ماوەی ساڵی رابردوو لە دابەزینی نرخی نەوتدا ١١ ملیار دۆلاری لەدەستداوە.