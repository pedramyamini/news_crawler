ئاژانسی ستاندارد ئاند پورز پێشبینی کردبوو ئابووریی دوبەی ١١ % پاشەکشە بکات، هۆکاری سەرەکی ئەوەش ئەوەبوو کە دوبەی زیاتر پشت بە گەشتوگوزار دەبەستێت، ئەو سێکتەرەش زۆرترین زیانی بەهۆی کۆرۆناوە بەرکەوتووە.  هێڵی ئاسمانیی ئیمارات کە سەر بە حکومەتە زیانێکی زۆری بەرکەوتووە و ١٠٠ هەزار گرێبەستی کاری هەڵوەشاندوونەتەوە.  تیم کلارک، سەرۆکی هێڵی ئاسمانی ئیماراتی، دەڵێت ژمارەی گەشتیار بۆ دوبەی کەمیکردووە، ئەوەش مانای وایە ١٢ % ی ساڵی پار خەڵکیان گواستووەتەوە.  ستاندارد ئاند پورز زانیاریی وردتر باس دەکات و دەڵێت، قەبارەی قەرزە گشتییەکانی دوبەی لە ساڵی ٢٠٢٠ دا ٧٩ ملیار دۆلارن، کە ٧٧ % ی کۆی بەرهەمی نێوخۆییە، ئەوە لە کاتێکدایە کە قەبارەی قەرزەکان لەساڵی ٢٠١٩ دا ٦١ % بووە، جگە لەوەی کۆی قەرزەکان بە قەرزە گشتییەکان و ئەو دامەزراوانەی کە پەیوەندیدارن بە دامەزراوە حکومییەکان گەیشتوونەتە ١٤٨ % ی کۆی بەرهەمی نێوخۆیی.  هۆکاری سەرەکی هەڵکشانی قەرزەکانیش بۆ داکشانی کۆی بەرهەمی نێوخۆیی دەگەڕێتەوە، بۆیە ئەگەر دوبەی لەلایەن ئەبوزەبییەوە پاڵپشتیی دارایی بکرێت، ئەوا رەنگە بە هاتنی ساڵی ٢٠٢٣ بگەڕێتەوە دۆخی ساڵی ٢٠١٩.  لەو کاتەی کە داهاتەکان ٢٨ % دابەزیون، کورتهێنانێکی مێژوویی لە بودجەی دوبەی روویداوە، بە جۆرێک کە گەیشتووەتە ٣.٢٧ ملیار دۆلار، کە دەکاتە ٣.٢ی کۆی بەرهەمی نێوخۆیی.  لەلایەکی دیکەشەوە ئەرابیتک هۆڵدینگ گەیشتووەتە قۆناخی مایەپووچبوون، لەماوەی شەش مانگدا لە بۆرسەکانی دوبەی و ئەبوزەبی ٢١٦ ملیۆن دۆلار زیانی کرد، دواتر زیانەکانی بەجۆرێک هەڵکشان کە گەیشتووەتە ٩٧.٢ % ی کۆی سەرمایەی کۆمپانیاکە، وەبەرهیێنەرانیش دەڵێن ئەوە کۆتایی نییە هێشتا خەڵکی دیکەش بەڕێوەن.