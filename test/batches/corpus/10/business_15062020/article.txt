لە هەرێمی کوردستان نزیکەی هەزار خێزان بژێویی ژیانیان لەسەر راوەماسییە و ساڵانە زیاتر لە هەزار تۆن ماسی راودەکەن.  ئامانج جه‌لال دوای سێ مانگ دابڕانی له كار و پیشه‌كه‌ی، رووی له ده‌ریاچه‌ی دووكان كرده‌وه،  ده‌ست به دانانه‌وه‌ی بۆسه‌ی ماسی دەکاتەوە، دەڵێ "ژیانمان له‌سه‌ر راوی ماسییه، سێ مانگ زۆره بۆ قه‌ده‌خه‌كردنی، ئێمه له‌و سێ مانگه‌دا بێكار مابووینه‌وه، مووچه‌مان نییه، كارمان ته‌نها راوه‌ماسییه، بەڵام كێشه ئه‌وه‌یه کە رێكنه‌خراوه و مووچه‌خۆران له‌گه‌ڵ ئێمه به‌شدارن".  عه‌لی محه‌ممه‌د، سه‌رۆكی تۆڕی راوچییه‌كانی دووكان دەڵێ "تاوەکو ئێستا له یاسای ژمارە پێنجی ساڵی ١٩٧٨، ته‌نها قه‌ده‌خه‌ی ساڵانه‌ی جێبه‌جێ كراوه، ئه‌گه‌رنا یه‌ك بڕگه‌ی جێبه‌جێ نه‌كراوه، ئه‌گه‌ر بێتو یاساكه جێبه‌جێ بكرێت ئەوە له به‌رژه‌وه‌ندیی سامانی ماسی و ئێمه‌ی راوچییه‌كانه، ماسی زۆر ده‌بێت و پێویست به هاورده‌كردنی ناكات".  ساڵانه بازاڕه‌كانی هه‌رێمی كوردستان نزیكه‌ی شەش هه‌زار تۆن ماسیی تێدا ساخده‌بێته‌وه، زیاتر له هه‌زار تۆن ماسیگرەکان راوی ده‌كه‌ن، کە ژمارەیان  نزیکەی هەزار کەسە، نزیكه‌ی سێ هه‌زار تۆن به‌رهه‌می پرۆژه‌كانی حه‌وزی ماسییه، دوو هه‌زار تۆنیش له ده‌ره‌وه هاورده ده‌كرێت. رۆژانه له‌ده‌م ده‌ریاچه‌ی دووکانەوە كڕیاری ماسی هه‌ن، كیلۆی له ٥٠٠ دیناره‌وه ده‌ستپێده‌كات تاوەکو حەوت هه‌زار دینار.  رۆژی یه‌كه‌می كاری راوچییه‌كان زیاتر دانانه‌وه‌ی تۆڕه، بۆئه‌وه‌ی له رۆژی دووه‌می كاركردنیاندا ره‌نجی ماندووبوونیان بچننەوە.