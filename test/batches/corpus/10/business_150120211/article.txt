ئیحسان عەبدولجەبار، وەزیری نەوتی عێراق لە لێدوانێک بۆ ئاژانسی هەواڵیی فەرمی عێراق سەبارەت بە کوالێتی و نرخی نەوتی عێراق گوتی: "بەبەراورد بە هەموو نەوتی بەرهەمهێنراو لە ئاسیا، نرخی نەوتی عێراقی بەرزترینی سەر ئاستی کیشوەرەکەیە و هەر بەرمیلێک نەوتی بەسرە گرانترینە و بە ٥٥ دۆلار دەفرۆشرێت".  سەرلەبەیانی رۆژی هەینی هەر بەرمیلێک نەوتی برێنت بە ٥٥ دۆلار و ٧٠ سەنت مامەڵەی پێوەدەکرێت. وەزیری نەوتی عێراق گوتی، نرخی نەوت هەر لە دەورووبەری ٥٥ دۆلار دەمێنێتەوە.  سەبارەت بە بڕی دەستنیشانکراو بۆ عێراق لە کۆی بەرهەمی رێکخراوی ئۆپیک، ئیحسان عەبدولجەبار گوتی" بڕەکەی دەگاتە دوو ملیۆن و ٨٠٠ هەزار بەرمیلی رۆژانە". بەڵام دەڵێت، هەرێمی کوردستان پابەندی کەمکردنەوەکانی بەرهەمهێنانی نەوتی عێراق نییە بەپێی ئەو بڕەی کە رێکخراوی ئۆپیک بۆی دەستنیشانکردووە.  وەزیرە عێراقییەکە ئیدارەدانی نەوتی هەرێمی کوردستان لە بەرژەوەندی گشتی نابینێت و دەڵێت، تێچووی بەرهەمهێنانی هەر بەرمیلێک نەوتی هەرێمی کوردستان ٢٠ دۆلارە.  هەفتەی رابردوو بەپێی پەیمانگەی نەوتی ئەمریکا، قەبارەی نەوتی کۆگاکراو لە ئەمریکا ٥.٨ ملیۆن بەرمیل کەمیکردووە. ئەم هۆکارە لەگەڵ هەوڵەکانی سعودیە بۆ کەمکردنەوەی خستنەڕووی نەوت، نرخەکانی نەوتیان بەرزکردووەتەوە.  لە چوارچێوەی رێککەوتنێکی نێوان ئەندامانی ئۆپێک و بەرهەمهێنەرانی نەوتی دەرەوەی رێکخراوی ئۆپێک، کە لە مانگی ١١ی ساڵی رابردوو کرا، ئەو وڵاتانە رێککەوتن لە مانگی یەکی ئەمساڵدا خستنەڕووی نەوت رۆژانە ٥٠٠ هەزار بەرمیل زیاد بکەن.  بەڵام بۆ مانگی داهاتوو، هەندێک لە بەرهەمهێنەرانی نەوت پێیانوایە بازاڕی نەوت بەرەو ئاساییبوونەوە دەڕوات و پێویستە لە مانگی داهاتوودا رۆژانە ٥٠٠ هەزار بەرمیل نەوتی دیکە زیاتر بخرێنەڕوو.