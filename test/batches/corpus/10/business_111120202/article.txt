سیروان سەعید، بەڕێوەبەری سامانی ماسی لە وەزارەتی کشتوکاڵی هەرێمی کوردستان، بە تۆڕی میدیایی رووداوی راگەیاند،  "لە پارێزگاکانی سەلاحەددین و بابل، ڤایرۆسێکی ترسناک لەنێو کێڵگەکانی ماسی بڵاوبووەتەوە، کە بەهۆیەوە بەشێکی زۆری ماسییەکان لەنێوچوون"،  بۆیە هاوردەکردنی ماسییان بۆ خواردن و بەخێوکردن لە ناوچەکانی عێراقەوە بۆ هەرێمی کوردستان قەدەخەکردووە.  بەڕێوەبەری سامانی ماسی لە وەزارەتی کشتوکاڵ ئاماژەی بەوەکرد، ئەو ڤایرۆسە تازە نییە، لە ساڵی ٢٠١٨ بڵاوبووەوە، لە ٤/١١/٢٠١٩ نووسراوی قەدەخەکردنی هاوردەکردنی ماسییان لە ناوچەکانی عێراق کردووە،  رۆژی ٩/١١/٢٠٢٠ جارێکی دیکە جەختیان لەسەر نووسراوی پێشوو کردووەتەوە بە قەدەخەکردنی هاوردەکردنی ماسی بۆ خواردن و بەخێوکردن.    سیروان سەعید دەشڵێت "بەم دواییانە هەندێک پەنجەماسی لە حللەوە بە قاچاخ هێنرابوونە ناوچەی تەق تەق لەنێو حەوز دانرابوون، سەرجەمیان مردوون و لەنێو چوون، بۆیە لە کوردستان جگە لەمە بە فەرمی ئەو ڤایرۆسە تۆمار نەکراوە".  پێشتر وەزارەتی کشتوکاڵی عێراق رایگەیاند، ڤایرۆسی کوی هێرپس لەنێو ماسییەکانی ژمارەیەک پارێزگا دەرکەوتوون و دۆزراونەتەوە،  لەوانە لە ئەنبار، سەلاحەددین، بابل و چەند ناوچەیەکی بەغدا.   ڤایرۆسی "کوی هێرپس"، بەشێوەیەکە کاریگەرییەکەی سەرەتا دەرناکەوێت، بەڵکو کاتێک ماسییەکە گەورە دەبێت و دەگاتە بەرهەم دەمرێت و لەنێودەچێت.  لە هەرێمی کوردستان بە فەرمی ٣٩٩ کێڵگەی مۆڵەتپێدراوی بەخێوکردنی ماسی هەن، ئەمە وێڕای سەتان پرۆژەی دیکە کە بێ مۆڵەتن.