بەشەخۆراکی مانگانە، ئەو بەشەی کە خەڵک نیوەی دەفرۆشێتەوە بازاڕەکان، ئەوەش بەهۆی خراپیی کوالێتیی خۆراکەکان کە خەڵک وەریانناگرێت، ئەوەی وەریشی دەگرێت لە ناچارییە.  مامەند مەولوود، بریکاری دابەشکردنی بەشە خۆراکی مانگانە بە رووداوی گوت، ئەو ماوەیە کە بەشەخۆراک دابەش دەکرا، خەڵکانێکی زۆر دەیافرۆشتەوە، لەبەر ئەوەی خەڵک دۆخی دارایی باشتر بوو، "کابرا ئەو برنجە بایەعەی نەدەبردەوە و دەچوو برنجێکی باشتری دەکڕی، خەڵکی ئەم ناوچەیەش دۆخی داراییان باش نییە و زۆربەیان هەژارن، بۆیە هەمووان دێن بەشە خۆراکەکەیان دەبەنەوە".  بڕیارە وەزارەتی بازرگانیی عێراق گۆڕانکاری لە دابەشکردنی بەشەخۆراکی مانگانەدا بکات، بە ئاراستەی باشترکردنی کوالێتیی برنج، زەیت، شەکر و ئارد کە مانگانە دابەشیان دەکات، بۆ ئەوەش گرێبەستی هیچ کۆمپانیایەک نوێ نەکراوەتەوە کە ساڵانی رابردوو خۆراکیان هێناوە.  لە پرۆژەیاسای بودجەی ٢٠٢١ ـی عێراق بڕی ٧٩٤ ملیار دینار بۆ کڕینی بەشەخۆراکی مانگانە تەرخانکراوە کە زیاتر لە ١٠٠ ملیار و ٧١٦ ملیۆن دیناری بەشی هەرێمی کوردستانە.  نەوزاد شێخ کامیل، بەڕێوەبەری گشتیی بازرگانیی هەرێمی کوردستانیش دەڵێت، ئەمساڵ وەزارەتی بازرگانی داکۆکی لەوە دەکات کە بەرهەمەکان و ئەو کاڵایانەی کە دەیهێنن لە شەکر، زەیت و برنج بە شێوەیەک بێ کە بە کەڵکی خواردن بێت، "چونکە ساڵانی رابردوو گلەیی لە برنجەکە هەبوو کە بە کەڵکی بەکارهێنان نەدەهات، بۆیە ئەمساڵ گرێبەستەکانمان لەگەڵ ئەو کۆمپانیانە کە پێشتر برنجیان دەهێنا نوێ نەکردەوە".  ساڵی رابردوو ئەنجوومەنی وەزیرانی عێراق بڕیاریدا بۆ راگرتنی بەشە خۆراکی ئەو کەسانەی پلەی تایبەتن و ئەو فەرمانبەرانەی مووچەکانیان لە ملیۆنێک و ٥٠٠ هەزار دینار زیاترە، بۆ ئەوەی هەموو مانگێک بەشەخۆراکی مانگانە بەبێ کەموکوڕی و بە کوالێتییەکی بەرز بگاتە خەڵک، بەڵام تاوەکو ئێستا بڕیارەکە جێبەجێنەکراوە.  د. محەممەد حەنوون، گوتەبێژی وەزارەتی بازرگانیی عێراقیش ئاماژە بەوە دەکات، رێکار و بڕیاری ئەنجوومەنی وەزیران هەیە بۆ راگرتنی خۆراکی ئەو فەرمانبەرانەی مووچەکانیان لە سەرووی ملیۆن و ٥٠٠ هەزار دینارە، بەڵام لە راستیدا وەزارەتەکان هاوکاریمان ناکەن، بەتایبەتیی وەزارەتە ئەمنی و دەزگا ئەمنییەکان، چونکە ژمارەیان زۆرە و ناوەکانیان پێشکەشی وەزارەتی بازرگانی ناکەن، هیوادارین لە ساڵی ٢٠٢١ کار بە سیستەمی پەنجەمۆر بکرێت بۆ ئەوەی بە تەواوی کۆنترۆڵی پسوڵەی خۆراک بکەین و رێگە بگرین لە یاریکردن بە پسووڵە خۆراکییەکان.  لە عێراق و هەرێمی کوردستان مانگانە هەر کەسێک ٩ کیلۆ ئارد، ٣ کیلۆ برنج، ٢ کیلۆ شەکر و ١ لیتر زەیتی پێدەدرێت. لە عێراق نزیکەی ٤٥ هەزار بریکاری دابەشکردنی خۆراک و ئارد هەن، لە هەرێمی کوردستانیش شەش هەزار و ٩١١ بریکاری دابەشکردنی خۆراک و دوو هەزار و ٨٩٥ بریکاری دابەشکردنی ئارد هەن.