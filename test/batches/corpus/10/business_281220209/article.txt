رایان لە چانێڵی یوتیبەکەیەوە زانیاری لەبارەی کەلوپەلی منداڵان و چۆنێتی بەکارهێنانیان بڵاودەکاتەوە، لەو رێگەیەشەوە داهاتی ساڵانەی ملیۆنان دۆلارە. ئەوە سێیەم ساڵی یەک بەدوای یەکە کە پلەی یەکەمی پڕداهاتترین بەکارهێنەری یوتیوبی گرتووە، چانێڵەکەی رایان نزیکەی ٤٢ ملیۆن سەبسکرایبەری هەیە و ئەمساڵ کۆی گشتی ژمارەی بینەری ڤیدیۆکانی زیاتر بوو لە ١٢ ملیار بینەر.  بەپێی راپۆرتێکی بڵاوکراوەی فۆربسی ئەمریکی لە ساڵی ٢٠١٦ داهاتی کاجی ١١ ملیۆن دۆلار بووە، بەڵام پاشان زیاتر پەرەی بە کارەکانی داوە و لە ساڵانی ٢٠١٨، ٢٠١٩ و ٢٠٢٠ پلەی یەکەمی پڕداهاتترین بەکارهێنەری یوتیوبی بەدەستهێناوە و لەو سێ ساڵەدا نزیکەی ٧٨ ملیۆن دۆلاری دەستکەوتووە.  یوتیوب پلاتفۆرمێکی ئەمریکییە بۆ بڵاوکردنەوەی ڤیدیۆ، کۆمپانیای یوتیوب لە بەرامبەر بڵاوکردنەوەی ڤیدیۆ پارە بە بەکارهێنەرەکانی دەدات. بڕی ئەوە پارەیەی کە دەدرێتە بەکارهێنەرەکان بەپێی ژمارەی بینەر، درێژیی ماوەی ڤیدیۆکە و رێکلام لەنێو ڤیدیۆکەدا دیاریدەکرێت. بەپێی بڵاوکراوەی فۆربس، پلاتفۆرمی یوتیوب لە بەرامبەر هەزار بینەر پێنج دۆلار دەداتە بەکارهێنەرەکانی.