دەستەی گشتیی ئاماری سعودیە ئامارەکانی پەیوەست بە هەناردەی نەوتی وڵاتەکەی بڵاوکردەوە، بەپێی راپۆرتی دەستەکە، هۆکاری سەرەکی دابەزینی هەناردەی سعودیە بە رێژەی ٢٠.٧ % لە چارەگی یەکەم، پەیوەستە بە دابەزینی ئاستی هەناردەی نەوت.   دەستەی گشتیی ئاماری سعودیە باسی لەوە کردووە، هەناردەی بەرهەمە نانەوتییەکان لەنێویاندا ماددەی کیمیایی و پلاستیکی دابەزینێکی بەرچاوی تۆمارکردووە و بە رێژەی ١٦.٥ % پاشەکشەی کردووە.   چین وەک گەورەترین هاوردەکاری سعودیە لە سەرەوەی ئەو لیستەیە کە سعودیە کاڵاکانی بۆ هەناردە کردبێت، دواتر هەریەک لە ژاپۆن و هیندستان ریزبەندی دووەم و سێیەمی لیستەکەیان گرتووە، هەناردەی سعودیەش بۆ ئەو وڵاتانە زیاتر نەوتی خاوە.  لە چارەگی یەکەمی ئەمساڵ نرخی نەوت زیاتر لە ٦٠ % بەهاکەی لەدەستدا، ئەوەش بەهۆی بڵاوبوونەوەی ڤایرۆسی کۆرۆنا و کەمبوونەوەی خواست لەسەر نەوت و شەڕی نرخەکانی نەوت لەلایەن ریاز و مۆسکۆ و دواتریش شکستهێنانی وڵاتانی بەرهەمهێنەری نەوت لە کەمکردنەوەی ئاستی بەرهەمهێنان.  لە چارەگی یەکەم، سعودیە ٩ ملیار دۆلار کورتهێنان لە بودجەکەی هەبوو، بەهۆی ئەوەی زیاتر پشت بە داهاتی نەوت دەبەستێت.