بە گوێرەی ئامارەکانی ئاژانسی ئاڤتۆستا، لە مانگی ئابدا هاووڵاتیانی رووسیا ١٣٠ هەزار ئۆتۆمبێلیان کڕیوە لەنێویاندا ئۆتۆمبێلی گرانبەهای بازرگانی.   بەراورد بە مانگی ئابی ساڵی رابردوویش، بازاڕی ئۆتۆمبێل لە رووسیا ٠.٥ % دابەزیوە، ئەوەش بەراورد بە بازاڕی ئۆتۆمبێل لە وڵاتان رێژەیەکی کەمە لە کاتێکدا بڵاوبوونەوەی ڤایرۆسی کۆرۆنا بازاڕی ئۆتۆمبێلی زۆر لاوازکردووە.   ئەڵمانیاش هەرچەندە لە مانگی ئابدا بەهۆی ڤایرۆسی کۆرۆناوە بازاڕی ئۆتۆمبێل پاشەکشەی کردووە، هێشتا ئەو وڵاتە ریزبەندیی پڕفرۆشترین وڵاتی ئەوروپایە لە بواری ئۆتۆمبێل و لە مانگی رابروودا زیاتر لە ٢٥١ هەزار ئۆتۆمبێل فرۆشراون.   ئامارەکانی ناوەندی '' کارمەیکەر" پیشانی دەدەن کە لە ئاستی ساڵەنەدا فرۆشی ئۆتۆمبێل لە ئەڵمانیا لەمساڵدا ٢٠ % دابەزیوە.   لەدوای رووسیا، فەرەنسا سێیەم گەورەترین ریزبەندیی بازاڕی ئۆرۆمبێلی لە ئەوروپا گرتووە و لە مانگی ئابدا زیاتر لە ١٠٣ هەزار ئۆتۆمبێل فرۆشراون.   لە ریزبەندیی چوارەمیشدا ئیتاڵیا بە ٨٩ هەزار ئۆتۆمبێل و لە ریزبەندی پێنجەمیشدا بەریتانیا دێت کە ٨٧ هەزار ئۆتۆمبێل لەو وڵاتە فرۆشراون.   لە کاتێکدا ئەڵمانیا وەک گەورەترین بازاڕی ئۆتۆمبێل لە ئەوروپا ماوەتەوە، فەرەنسا و بەریتانیا دووەم و سێیەم ریزبەندیی بازاڕی ئۆتۆمبێلیان لەدەستداوە. بە گشتی بازاڕی ئۆتۆمبێل لە ئەوروپا بەهۆی دابەزینی خواستەوە پاشەکشەی کردووە.