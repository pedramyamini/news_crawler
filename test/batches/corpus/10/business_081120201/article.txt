رێکخراوی ئۆکسفام کە لە ٢٠ رێکخراوی خێرخوازی پێکدێت پێشبینیدەکات بەهۆی پەتای کۆرۆناوە ژمارەی هەژاران تاوەکو نیو ملیار کەس زیاد بکات.  پاولین لێکلێر، بەڕێوبەری بەشی باج و نایەکسانی لە رێکخراوی ئۆکسفام دەڵێت: "ساڵی داهاتوو نزیکەی ٢٠٠ ملیۆن تاوەکو نیو ملیار کەس بەهۆی پەتای کۆرۆناوە هەژار دەبن".  بە گوتەی پاولین ئەمە بەهۆی کەمبوونەوەی وەبەرهێنان لە وڵاتە تازە پێگەیشتووەکان روودەدات. دابەزینی کەمبوونەوەی داهاتی کەشتیاری، دابەزینی نرخی بەروبوومی کشتوکاڵی کە سەرچاوەی سەرەکی داهاتن لەو وڵاتانە. لەگەڵ هەموو ئەمانە، هەلەکانی کارکردنیش کەمدەبنەوە.  رێکخراوی ئۆکسفام پێیوایە پێش سەرهەڵدانی کۆرۆنا سەرکردەکانی جیهان هێندە هەنگاوی کاریگەرییان بۆ رووبەرووبوونەوەی هەژاری هەڵنەگرتبوو، ئەوەش بووەتە هۆکار بۆ ئەوەی لە کاتی قەیراندا ئەو کێشەیە قووڵتر ببێتەوە.   بەڕێوبەری بەشی باج و نایەکسانی لە رێکخراوی ئۆکسفام دەڵێت: "ئەوەی کە ئەم قەیرانە ئاشکرای کردووە، ئەوەیە کە پێش سەرهەڵدانی قەیرانەکە حکومەت و وڵاتان کارێکی کەمیان کردووە بۆ نەهێشتنی هەژاری و نایەکسانی. لەبەر ئەوەیە لە کاتی قەیرانەکەدا دەبینین هەژاری زیادیکردووە. ئێمە پلانێکمان نەبووە بۆ رووبەرووبوونەوەی هەژاری و نادادپەروەری. هێشتا پارەیەکی زۆر لە دەستی خەڵکێکی کەمە. هێشتا نیوەی دانیشتووانی جیهان داهاتی رۆژانەیان کەمترە لە ٥ یۆرۆ. "  بەپێی ئامارەکانی بانکی جیهانی لەساڵی ١٩٨١ رێژەی هەژاری لەسەر ئاستی جیهاندا ٤٢ % بووە. ئەو رێژەیە لە ساڵی ٢٠١٧ دا دابەزی بۆ ١٠ %. تاوەکو پێش سەرهەڵدانی قەیرانی کۆرۆنا دابەزینی رێژەی هەژاری دڵخۆشکەربوو، بەڵام بەپێی رێکخراوە نێودەوڵەتییەکان ترس هەیە ساڵی داهاتوو ئەو ئاراستەیە پێچەوانە ببێتەوە.