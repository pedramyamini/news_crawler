سەندیکای زێڕنگەرانی کوردستان بڕیارەکەی حکومەتی عێراق بە بڕیارێکی سیاسی و هەڵە دەزانێت و پێیانوایە بازرگانانی هاوردەکردنی زێڕ، بەتایبەتی و زێڕنگەران و هاونیشتمانیانیش بەهۆی بڕیارەکەوە زەرەرمەند دەبن.  زێڕنگەرانی هەرێمی کوردستان پابەندی بڕیارەکەی حکومەتی عێراق نابن و نایانەوێت زێڕ لە رێگەی بەغداوە هاوردە بکەن، داواش لە سەرۆکوەزیرانی هەرێمی کوردستان دەکەن بەهانایانەوە بچێت.  بە گوتەی بەڕێوەبەری فڕۆکەخانەی نێودەوڵەتیی سلێمانی، بڕیاری قەدەخەکردنی هاوردە و هەناردەکردنی زێڕ سیاسییە و ئامانج لێی زیانگەیاندنە بە ژێرخانی ئابووریی هەرێمی کوردستان، بەڵام ئەوان تاوەکو چارەسەرکردنی کێشەکە ناچارن پابەندی بڕیارەکە ببن.  بڕیارەکەی دەسەڵاتی فڕۆکەوانیی عێراق لەلایەن ئەنجوومەنی وەزیران لە رۆژی ٢٥ی ئابی ٢٠٢٠ دەرچووە و دوای شەش رۆژ چووەتە واری جێبەجێکردنەوە، کۆمپانیا و بازرگانانی زێڕیش پێیانوایە ئەو بڕیارە خراپترین دۆخی ئابووریی لە هەرێمی کوردستان دروستکردووە.