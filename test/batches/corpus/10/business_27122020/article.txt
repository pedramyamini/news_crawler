کۆمپانیای ماستەرکارد لە راپۆرتێکیدا ئاشکرای کرد کە قەبارەی وردەفرۆشی لە ئەمریکا لەمساڵدا ٣ % زیاد بووە. ئەوەش دوای ئەوەی وەرزی فرۆشتن لەمساڵدا لە ١١ی مانگی تشرینی دووەمەوە بۆ ٢٤ی کانوونی یەکەم درێژکرایەوە.  بە گوتەی ماستەرکارد قەبارەی فرۆشی ئۆنلاین لە وەرزی فرۆشتنی ئەمساڵدا ٤٩ % زیادبووە و ئەوەش هێمای ئاراستەیەکی نوێیە بەرەو بەهێزبوونی فرۆشی ئۆنلاین لەدوای سەرهەڵدانی پەتای کۆرۆنا.  زیادبوونی بەرچاوی فرۆشی ئۆنلاین بووەتە هۆکار بۆ ئەوەی رێژەی فرۆشی ئۆنلاین لە کۆی فرۆشی ئەمساڵ بۆ ١٩.٧ % زیاد ببێت.  لەمساڵدا بەهۆی پەتای کۆرۆناوە خەڵک زیاتر لە ماڵەوە مانەوە. قەبارەی فرۆشی ئۆنلاینی کەلوپەلی ناوماڵ، وەک قەنەفە، بە رێژەی ١٦.٢ % زیادی کردووە.  هەروەها کەلوپەل و کەرەستەی کارەبایی فرۆشیان بەرێژەی ٦ % زیادی کردووە.  هەرچەندە فرۆشی گشتیی جلوبەرگ و گەوهەر و خشڵ کەمی کردووە، بەڵام ئەوەی جێگەی سەرنجە، فرۆشی جلوبەرگ لە رێگەی ئۆنلاینەوە ١٥.٧ % زیادی کردووە، فرۆشی گەوهەر و خشڵیش لە رێگەی ئۆنلاینەوە ٤٤.٦ % زیاد بووە.