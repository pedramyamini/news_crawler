بەپێی رێککەوتنی ئۆپێک پلەس بڕی کەمکردنەوەکانی ئێستا کە رۆژانە ٧.٧ ملیۆن بەرمیلە، کەمدەکرێتەوە بۆ ٥.٧ ملیۆن بەرمیل لە سەرەتای ساڵی داهاتووەوە، بەڵام  بەهۆی شەپۆلی دووەمی کۆرۆنا کە ئەمریکا و ئەوروپای گرتووەتەوە، نرخەکانی نەوت پێچەوانەی پێشبینییەکانی پێشووتر، نەیانتوانی لە چارەکی چوارەمی ئەمساڵ بەرزببنەوە. بۆیە گەورە بەرهەمهێنەرانی نەوتی ئەندام لە رێکخراوی ئۆپێک و دەرەوەی ئەو رێکخراوە سەرقاڵی تاوتوێکردنی بازاڕی نەوتن و بەنیازن پاشگەزببنەوە لە بڕیارێکی کۆبوونەوەکەی پێشووتریان بۆ زیادکردنی ئاستی خستنەڕووی نەوت بە بڕی نزیکەی ٢ ملیۆن بەرمیل لە سەرەتای ساڵی داهاتووەوە.  بەپێی چەندین سەرچاوەی ئاگادار لە رێکخراوی ئۆپێک سعودیە و رووسیاش پاڵپشتی لە دواخستنی بڕیارەکەیان دەکەن و بەنیازن سێ مانگ تاوەکو شەش مانگی یەکەمی سەرەتای ساڵی داهاتوو بە مەبەستی بەرزکردنەوەی نرخەکانی نەوت، بەردەوام بن لە کەمکردنەوەی رۆژانە ٧.٧ ملیۆن بەرمیل لە بازاڕی نەوتدا.