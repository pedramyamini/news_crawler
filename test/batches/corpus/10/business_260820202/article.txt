بەپێی راپۆرتی گراتنەر، فرۆشی مۆبایلی زیرەک لەسەر ئاستی جیهاندا لە چارەکی دووەمی ئەمساڵ بە رێژەی ٢٠.٤ % دابەزیوە بۆ ٢٩٥ ملیۆن مۆبایل.  بڵاوبوونەوەی ڤایرۆسی کۆرۆنا لە سەرەتای ئەمساڵەوە تاوەکو ئێستا زۆربەی بازاڕەکانی جیهانی رووبەڕووی سستی کردووەتەوە لە نێوانیشیاندا بازاڕی مۆبایل.  لە نێوان بەرهەمهێنەرانی مۆبایلی زیرەک فرۆشی هەندێ لە براند و کۆمپانیاکانی بەرهەمهێنەری مۆبایل زیاتر لە براندەکانی دیکە دابەزیون.  کۆمپانیای ئایفۆن یەکێک لە گەورەترین بەرهەمهێنەرانی مۆبایلی زیرەک توانیوەتی زیاتر خۆڕاگر بێت لە دوای سەرهەڵدانی ڤایرۆسی کۆرۆنا، بەڵام فرۆشی مۆبایلی کۆمپانیاکانی دیکە زیاتر دابەزیون.  بەپێی راپۆرتەکەی گارتنەر فرۆشی مۆبایلی کۆمپانیای سامسۆنگ بە رێژەی ٢٧.١ % دابەزیوە. فرۆشی کۆمپانیای هواوی تەنیا بە رێژەی ٦.٨ % دابەزیوە و فرۆشی کۆمپانیای ئەپڵ تەنیا بە رێژەی ٤ % دابەزیوە. فرۆشی مۆبایلی کۆمپانیای شیاومی چینیش بە رێژەی ٢١.٥ % دابەزیوە.  ئانشول گوپتا، گەورە شرۆڤەکاری کۆمپانیای گارتنەر لەو بارەیەوە دەڵێت، "قەدەخەکردنی هاتووچۆ، داخستنی فرۆشگاکانی تایبەت بە مۆبایل و دەستە بە پارەوەگرتن لەلایەن بەکارهێنەرانەوە لە دوای سەرهەڵدانی قەیرانی تەندروستی کۆرۆنا بووەتە هۆکار بۆ سستبوونەوەی بازاڕی مۆبایل و کەمبوونەوەی فرۆشی مۆبایل لەسەر ئاستی جیهاندا. "  ئانێت زیمەرمان، جێگری سەرۆکی بەشی لێکۆڵینەوەکانی کۆمپانیای گارتنەر هەروەها لەو بارەیەوە رایگەیاند، " باشبوونەوەی ژینگەی بازرگانی لە چین و خستنەڕووی جۆری ئایفۆنی هەرزانی SE بووەتە هۆکار بۆئەوەی کۆمپانیای ئەپڵ بازاڕی خۆی بە باشی بپارێزێت و بە رێژەیەکی کەمتر لە براندەکانی دیکە فرۆشی دابەزێت.  کۆمپانیای ئەپڵ لە ساڵی ٢٠٢٠ ئایفۆن SE ی خستەڕوو کە زۆرێک لە تایبەتمەندییەکانی ئایفۆن ١١ی هەیە، بەڵام بە نرخێکی زۆر هەرزانتر لە ئایفۆن ١١ و بەنزیکەی ٣٩٩ دۆلار دەفرۆشرێت.