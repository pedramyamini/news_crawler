بە گوێرەی پێگەی بلوومبێرگ، ئاژانسی فیتچ بۆ ریزبەندیکردن بارودۆخی تورکیا نیگەرانیی زۆری دروستکردووە بەهۆی ئەوەی نەیتوانیوە پاڵپشتیی دارایی دەرەوە بەدەستبهێنێت، بەهۆی ئەمەوە ریزبەندیی ئەو وڵاتەی بۆ پلەی " - BB" دابەزاندووە.   ئەو پلەیەی بە تورکیا دراوە سێ خاڵی کەمترە لە پلەی داواکراو بۆ وەبەرهێنان لە هەر وڵاتێک و ئاستێکە بەو وڵاتە دەدرێت کە کێشەی داراییان هەیە، وەک بەرازیل و ئەرمینیا.   ئاژانسی فیتچ لەسەر بنەمانی دەستێوەردانی دەوڵەتی تورکیا بۆ بەرزکردنەوەی بەهای لیرە ئەو ریزبەندییەی کردووە. لە کاتێکدا تورکیا بۆ بەرزکردنەوەی بەهای دراوەی وڵاتەکەی دۆلاری خستووەتە بازاڕەوە، بەڵام بەهۆی ئەمەوە ئەو وڵاتە رووبەڕووی قەرزێکی بێشومار بووەتەوە.   ئاژانسەکە ریزبەندیی کەرتی خانووبەرەی تورکیاشی دابەزاندووە، ئەوەش بەهۆی ترس لە خراپتربوونی بارودۆخی دارایی ئەو وڵاتە.  بانکی ناوەندیی تورکیا بۆ قەرەبووکردنەوەی زیانەکانی لەدەستدانی بەهای لیرە، دراوی یەدەگی بیانیی بەکارهێناوە، بەهۆی ئەمەوە چەند ساڵێکە یەدەگی ئەو بانکە بەردەوام بەرەو کەمبوونەوەیە.   یەدەگی بانکی ناوەندی تورکیا لە ناوەڕاستی ئەم مانگەدا بۆ ٤٥.٥ ملیار دۆلار دابەزی لە کاتێکدا لە کۆتایی ساڵی رابردوودا ٨١.٢ ملیار دۆلار بوو.  هاوکات بانکی ناوەندیی تورکیا سوودی بانکیی دابەزاندووە و قەرزێکی زۆری داوەتە وەبەرهێنەران.   رەجەب تەیب ئەردۆغان، سەرۆککۆماری تورکیا دژی بەرزکردنەوەی سوودی بانکییە. ئەو پێیوایە ئەگەر رێژەی سوودی بانکی بەرز بێت، کۆسپ بۆ وەرگرتنی قەرز دروستدەبێت و بەهۆیەوە ئابووریی وڵات گەشەناکات.   لە ماوەی رابردوودا شارەزایانی دارایی هۆشداریان دا لەوەی بانکی ناوەندیی تورکیا کە رووبەڕووی ئاستەنگێکی گەورە دەبێتەوە، چونکە فشاری لەسەرە رێژەی سوودی بانکی بەرزبکاتەوە بۆ قەرەبووکردنەوەی دابەزینی بەهای لیرە، بەڵام لە هەمانکاتدا ناتوانێت پێچەوانەی خواستەکانی ئەردۆغان مامەڵەبکات.   بە گوێرەی پێگەی بلوومبێرگ، ئابووریی تورکیا لەمساڵدا بە رێژەی ٤ % پاشەکشەدەکات.