تاوەکو ئێستا تێچووی هەڵبژاردنەکانی ئەمریکا ٧ ملیار و ٢٠٠ ملیۆن دۆلار بووە و سەنتەرە ئەمریکییەکە پێشبینی دەکات ئەو بڕە زیاتریش بێت لە چەند رۆژی داهاتوودا، ئەوە لەکاتێکدا تێچووی کەمپەینی هەڵبژاردنەکانی ساڵی ٢٠١٦، حەوت ملیار دۆلار بوو.  شێیلا کرومهۆڵز، بەڕێوبەری جێبەجێکاری سەنتەری ریسپۆنسڤ پۆلتەیکس، دەڵێت "ئەمە گرانترین هەڵبژاردنی سەرۆکایەتی بووە لە مێژوودا".  سەنتەرەکە پێیوایە کەمپەینی هەڵبژاردنی سەرۆکایەتی ئەمریکا نزیکەی ٥ ملیار و ٢٠٠ ملیۆن دۆلاری تێدەچێت هەروەها کەمپەینی هەڵبژاردنەکانی ئەنجوومەنی نوێنەران و ئەنجوومەنی پیران ٥ ملیار و ٦٠٠ ملیۆن دۆلاری تێدەچێت، واتە تێچووەکە بە رێژەی ٣٧ % بەراورد بە هەڵبژاردنەکانی ساڵی ٢٠١٦ زیاد دەکات.   هاوکات بە گوێرەی بەدواداچوونێکی میدیای ئەمریکی، لە مانگی رابردوودا، جۆ بایدن زیاتر لە دۆناڵد ترەمپ پارەی لە رێکلامەکانی سەر تەلەڤزیۆن و ئینتەرنێت خەرجکردووە.  تیمی بایدن لە مانگی ئەیلوولدا زیاتر لە ٩٤ ملیۆن دۆلاری لەو رێکلامانە خەرجکردووە، لە هەمانکاتدا تیمی ترەمپ، تەنیا ٤١ ملیۆن دۆلاری بۆ ئەو مەبەستە تەرخانکردووە. بەڵام بەشێوەیەکی گشتی، واتە لە سەرەتای دەستپێکردنی هەڵمەتی بانگەشەی هەڵبژاردنەکانەوە، خەرجییەکانی ترەمپ لە رێکلامی سەر تەلەڤزیۆن و ئینتەرنێت زیاتر بووە لە هی بایدن.   لە مانگی ئەیلوولەوە، بایدن ٣٢ ملیۆن دۆلاری تەنیا لە رێکلامەکانی سەر تویتەر و فەیسبووک خەرجکردووە، لەکاتێکدا ترەمپ ٢٣ ملیۆنی لەو رێکلامانە خەرجکردووە.   بایدن و لیژنەی کۆکردنەوەی کۆمەکی پارتی دیموکراتەکان لە سەرەتای مانگی ئەیلوول، ٤٦٦ ملیۆن دۆلاریان کۆکردبووەوە. بەڵام ترەمپ و تیمەکەی لە هەمان ئەو کاتەدا، ٣٢٥ ملیۆن دۆلاریان کۆکردووەتەوە.  بەشێوەیەکی گشتی، دیموکراتەکان زیاتریان لە کۆمارییەکان لە کەمپەینی هەڵبژاردنەکاندا خەرجکردووە، تەنانەت ئەگەر ئەو یەک ملیار دۆلارەی مایکڵ بلوومبێرگیش هەژمارنەکرێت.  بەربژێرە دیموکراتەکان و لیژنەکانیان  % ٥٤ی کۆی تێچووی هەڵبژاردنەکانی ئەمساڵیان بەردەکەوێت و کۆماریەکانیش % ٣٨.٩.  هاوکات ژنان تاوەکو ئێستا نزیکەی ملیارێک و ٧٠٠ ملیۆن دۆلاریان بەخشیوەتە کەمپەینەکانی بانگەشەی هەڵبژاردنەکان کە دەکاتە ٤٣ % ی کۆی ئەو پارەیەی لە لایەن کۆمەکبەخشە سیاسییەکانەوە دابینکراوە.   هەروەها ئەوانەی کە لە ٢٠٠ دۆلار یان کەمتریان بەخشیوەتە کەمپەینەکانی بانگەشەی هەڵبژاردن، لە ساڵی ٢٠١٦ ـەوە ژمارەیان زیادیان کردووە.   ئەمساڵ ٢٢ % ی تێچووی بانگەشەی هەڵبژاردنەکان لە لایەن ئەوانەوە تەرخانکراوە، لە کاتێکدا کە ساڵی ٢٠١٦ رێژەکە تەنیا ١٤ % بوو.   هەروەها ئەو بڕەپارەیەی کە بەربژێرەکان لە گیرفانی خۆیانەوە خەرجی دەکەن، لە % ١٨ی کۆی ئەو پارەیە پێکدێنێت کە بۆ بانگەشەی هەڵبژاردنەکان تا ئێستا خەرجکراوە.