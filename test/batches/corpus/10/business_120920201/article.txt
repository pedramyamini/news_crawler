دادگای ئەڵمانیا رایگەیاند، گومانێکی تەواو هەیە، واتە ئەگەری زۆرە پرۆفیسۆر دکتۆر وینتەرکۆرن تاوانباربێت بە ساختەکاری بازرگانی و رێکخراو.   هەرچەندە تاوەکو ئێستا وادەی بەڕێوەچوونی دادگاییکردنەکە دیارینەکراوە، بەگوێرەی دادگای شاری برونسویگ چوار کەسی دیکەش تۆمەتبارکراون بە فێڵکردن، ساختەکاری و خۆدزینەوە لە باج.  سەرەڕای دادگاییکردنەکەی داهاتووی، وینتەرکۆرن تۆمەتی قۆرخکاری بازاڕیشی رووبەڕوو کراوەتەوە.   بۆ یەکەمجار لە ساڵی ٢٠١٥، ڤۆڵکسواگن تۆمەتبارکرا بەوەی ئەو ئۆتۆمبێلانەی لە ئەمریکا فرۆشتوونی فێڵ لە پێوەری خوێندنەوەی گازی دوانۆکسیدی کاربۆن کراوە کە لە کاتی سووتانی سووتەمەنی ئۆتۆمبێلەکان دەچێتە هەواوە. هەر زوو دوای ئاشکرابوونی ئەو رووداوە ئابڕووبەرە لە کەرتی پیشەسازی ئۆتۆمبێل، وینتەرکۆرن دەستیلەکارکێشایەوە، هاوکات هەموو ئەو تۆمەتانەشی رەتکردەوە و رایگەیاند ئاگاداری ئەو کارە نەبووە کە کاریگەری لەسەر ١١ ملیۆن ئۆتۆمبێل لەسەرتاسەری جیهان هەبووە.  دواتر کۆمپانیای ڤۆڵکسواگن لە ئەمریکا تاوانبارکرا و پێویست بوو ملیاران دۆلار وەک قەرەبوو بداتەوە خاوەن ئۆتۆمبێلەکان، وینتەرکۆرن لەلایەن داواکاری گشتی ئەمریکا بە بکەری سەرەکی دەستنیشانکرا.   تاوەکو ئێستا رووداوە ئابڕووبەرەکەی کۆمپانیای ڤۆڵکسواگن زیانی زیاتر لە ٣٠ ملیار یۆرۆی لە کۆپانیاکە داوە ئەوەش وەک قەرەبووکردنەوەی خاوەن ئۆتۆمبێلەکان و خەرجییە یاساییەکان.  لە سەرەتای ئەمساڵ ڤۆڵکسواگن لەگەڵ یەکێتیی بەکاربەرانی ئەڵمانیا گەیشتە لێکتێگەیشتنێک لەبارەی رووداوەکە. کۆمپانیای ڤۆڵکسواگن بڕیاریدا ٨٣٠ ملیۆن یۆرۆ وەک قەرەبوو بداتە زیاتر لە ٢٣٠ هەزار خاوەن ئۆتۆمبێل کە هەر یەکێکیان لەنێوان ١٣٥٠ بۆ ٦٢٥٧ یۆرۆ وەربگرێت.   لە مانگی ئەیلوولی ساڵی ٢٠١٥، ڤۆڵکسواگن دانی بەوە دانا بەشێک لە تاقیکردنەوەکان لە ئەمریکا دەیسەلمێنن بزوێنەری ئەو ئۆتۆمبێلانەی بە دیزڵ کاردەکەن زیاتر لەو گازە زیانبەخشە دەردەچووێنن کە پێوەری ئۆتۆمبێلەکان دەیخوێنێتەوە. دوای ئاشکرابوونیشی، ئەمریکا هاوردەکردنی ئەو ئۆتۆمبێلانەی قەدەخەکرد و داوای قەرەبووکردنەوەی لە کۆمپانیاکە کرد.  لە ئەوروپا سەرەڕای ئەوەی داوای قەرەبوو لە کۆمپانیای ڤۆڵکسواگن نەکرا، بەڵام بەرپرسانی ئەوروپا فشاریان لە کۆمپانیاکە کرد نوێکاری لە بزوێنەری ئۆتۆمبێلەکانی بکاتەوە و سزای فێڵکردنیان بەسەر کۆمپانیاکەدا سەپاند.   کۆمپانیای ڤۆڵکسواگن لە ساڵی ١٩٣٦ لەلایەن حكومەتی ئەڵمانیاوە دامەزراوە و ئێستا دوای تۆیۆتای ژاپۆنی دووەم گەورەترین کۆمپانیای بەرهەمهێنانی ئۆتۆمبێلە کە لە سەرەتای دامەزراندنییەوە ٧٥ جۆری تۆتۆمبێلی بەرهەمهێناوە. لە ساڵی ٢٠١٩، کۆمپانیاکە ١١ ملیۆن ئۆتۆمبێلی فرۆشتووە کە کۆی داهاتەکەی نزیکەی ٢٨ ملیار دۆلار بووە.