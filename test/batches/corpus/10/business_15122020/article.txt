بەپێی ئامارەکانی سۆمۆ، قەبارەی بەرهەمهێنانی نەوتی عێراق لە مانگی تشرینی دووەمدا بەراورد بە مانگی تشرینی یەکەم بە رێژەی ٥ % دابەزیوە بۆ رۆژانە ٣ ملیۆن و ٢٢٩ هەزار بەرمیل نەوت.  ئامارەکانی سۆمۆ نیشانی دەدات، بە پێچەوانەی عێراقەوە، قەبارەی بەرهەمهێنانی هەرێمی کوردستان لە مانگی رابردوو بەراورد بە مانگی تشرینی یەکەم بە رێژەی ٢.٢٥ % بەرزبووەتەوە بۆ رۆژانە ٤٥٦ هەزار بەرمیل.  سەبارەت بە هەناردەکردنی نەوتیش، کۆمپانیای سۆمۆ رایگەیاندووە، قەبارەی هەناردەکردنی نەوتی عێراق لە مانگی تشرینی دووەم بەراورد بە مانگی تشرینی یەکەمی ئەمساڵ بە رێژەی ٦ % دابەزیوە بۆ رۆژانە ٢ ملیۆن و ٧٠٩ هەزار بەرمیل.  قەبارەی هەناردەکردنی نەوت لە هەرێمی کوردستانەوە لە مانگی تشرینی دووەم بەرزبووەتەوە بۆ رۆژانە ٤٢٦ هەزار بەرمیل. لەکاتێکدا هەناردەکردنی نەوت لە هەرێمی کوردستان لە مانگی تشرینی یەکەم رۆژانە ٤١٦ هەزار بەرمیل نەوت بووە.  کۆمپانیای سۆمۆ ئاماژەی بەوەشکردووە، دابەزینی هەناردەکردنی نەوتی عێراق لە مانگی تشرینی دووەم لەبەر خراپیی کەشوهەوا بووە کە بۆ ماوەی ٥ رۆژ بەردەوام بووە.  ئابووریی عێراق، ئابوورییەکی نەوتییە؛ بەپێی دوایین راپۆرتی وەزارەتی دارایی  و ئابووریی عێراق، لە سەرەتای ئەمساڵەوە تاوەکو مانگی ئەیلوول، ٩٢ % داهاتی عێراق پشتی بە هەناردەکردنی نەوت بەستووە و تەنیا ٨ % پشتی بە داهاتی نانەوتی بەستووە.   عێراق وڵاتێکی هاوردەکارە، بە جۆرێک ئێستا ئاڵوگۆڕی بازرگانی عێراق کە زۆربەی هاوردەکردنە لەگەڵ تورکیا ١٦ ملیار دۆلارە و لەگەڵ ئێرانیش ١١ ملیار دۆلارە، کە ئێران دەیەوێت بۆ ٢٠ ملیار دۆلار زیادی بکات.   رۆژی پێنجشەممەی رابردووش، کۆنفرانسی ژوورە بازرگانییەکانی عێراق و هەرێمی کوردستان لە شاری هەولێر بەڕێوەچوو، ئەوەش بەمەبەستی هاوئاهەنگی و هاوکاری زیاتر و پەرەپێدانی پەیوەندییەکان، بە جۆرێک رەنگدانەوەی بۆ سەر ئابووری هەرێمی کوردستان و عێراق هەبێت.