شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، حکومەتی عێراق دەستی بە دابەشکردنی مووچە کردووە، بەپێی بەڵێن و رێککەوتنەکانیش دەبێ ئەو ٣٢٠ ملیار دینارەی رێککەوتنی لەسەرکراوە، بینێرێت.  لەبارەی کاتی ناردنی پارەکەشەوە شێروان میرزا گوتی: "دەگوترێت لەگەڵ دابەشکردنی مووچەی سێیەم وەزارەت، بڕە پارەکەی هەرێمی کوردستانیش دەنێرێت، بەڵام ئەمە مەرج نییە بۆ هەموو مانگێک وابێت، مادام دابەشکردنی مووچە دەستیپێکردووە، دەبێ  چەند رۆژی داهاتووش پارەکەی هەرێمی کوردستان بنێرێت".  هەروەها شێروان میرزا رەتیکردەوە، حکومەتی عێراقی بەنیاز بێت بەشێک لە مووچەی فەرمانبەران پاشەکەوت بکات و دەڵێت، یاسا رێگە بەکاری لەو شێوەیە نادات.  ئەندامەکەی لیژنەی دارایی پەرلەمانی عێراق بە دووری زانی بۆ مانگەکانی داهاتوو کێشە بۆ دابەشکردنی مووچەی فەرمانبەران هەبێت، چونکە وەک باسی دەکات، حکومەت یاسای قەرز رەوانەی پەرلەمان دەکات و یاساکەش لە پەرلەمان پەسنددەکرێت، بۆیە گرفت لە دابەشکردنی مووچەی دروست نابێت.  رۆژی چوارشەممە، ئەنجوومەنی وەزیرانی هەرێمی کوردستان کۆبووەوە و رایگەیاند: "وەزارەتی دارایی و ئابووریی راسپێردرا خۆگونجاندن بکات لەگەڵ خشتەی مانگانەی پێدانی مووچە لەلایەن حکومەتی فیدراڵییەوە".