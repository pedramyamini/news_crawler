لە دهۆک هاونیشتمانییەک ٣٠ ساڵە کاری کڕین و فرۆشتنی خۆراک دەکات، بەگوتەی خۆی لە ماوەی هەفتەیەکدا " ٢٠ هەزار دۆلار زیانی پێگەیشتووە"، ئەمەش بەهۆی دابەزینی بەهای دینار بەرامبەر بە دۆلاری ئەمریکی. دەشڵێت "ئەو خۆراکانەی من کڕیونم هەمووی بە دۆلار بووە و بە دینار و بە قەرز بە خەڵکم فرۆشتووەتەوە. "  وەحید رەشید، دووکاندارە لە بازاڕی دهۆک و بە رووداوی راگەیاند  "ئێستا من هەموو خۆراکەکەم بە دینار فرۆشتووە و خۆیشم بە دۆلار لە کۆمپانیا کڕیومە، ئێستا ئەگەر ئەو شتانەی لە دووکانەکەم هەیە بە گران بیفرۆشم قەرەبووی ئەو زیانە ناکات کە کردوومە. "  سەرەڕای گلەیی کڕیاران لەسەر گرانبوونی نرخی خۆراک، فرۆشیارانیش گلەیی دەکەن و دەڵێن، جاران بێمووچەیی بازاڕی ئێمەی کەمکردبوو، ئێستا دابەزینی نرخی دینار بازاڕی ئێمەی کەمترکردووە.  نێچیرڤان نووری، دووکاندار لە دهۆک دەڵێت "دووکاندارین و کرێی دووکان بە دۆلارە، کەلوپەلەکانیش بە دۆلار دێنین و گواستنەوەکەیشی هەر بە دۆلارە، بۆیە ئێمە لەو نێوەندەدا زەرەرمەند بووین. "  کێشەی بەشێک لە خەڵکی ئەو کەرەستانەن کە رۆژانە پێویستییانە و ئامادەکارییان بۆ ئەو رۆژە نەکردووە، دەشڵێن، ئێمە پێشبینی ئەو گۆڕانکارییەمان نەکردووە.   مشیر سەعید، هاونیشتمانییەکی دهۆکە و دەڵێت، "کێ لەو دۆخە قازانج دەکات؟ بێگومان هەر کەسانی دەوڵەمەندە و حکومەت قازانج دەکەن و خەڵکی هەژار نایکات. ئێستا یەک قوتوو شیر پێنج هەزار دیناری چووەتەسەر، خەڵک ئەگەر مووچەی نەبێت چی بکات؟ ئەوەی مووچەشی هەبێت ٢١ % ی لێدەبڕن. بۆیە ئەگەر بەو شێوەیە بێت ژیان ناچێتەسەر. "  بەپێی زانیارییەکانی سەندیکای ئاڵوگۆڕی دراوی هەرێمی کوردستان / لقی دهۆک، ماوەی ١٠ ساڵە بەهای دیناری عێراقی بەرامبەر بە دۆلار بەمشێوەی ئێستا کەم نەبووە.