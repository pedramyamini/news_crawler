' یەکێتی سەندیکا کرێکارییە پێشکەوتنخوازەکان ' ی تورکیا ئاشکرایکرد، ئێستا لە وڵاتدا نزیکەی ١٦ ملیۆن کەس رووبەڕووی هەژاری بوونەتەوە و ١٧ ملیۆن کەسی دیکەش بێکارن، ئەمە جیا لەوەی ١٨ ملیۆن دانیشتووی دیکەی وڵاتەکە لە لێواری هەژاریدان.  ئەو یەکێتییە کرێکارییە کە بە "DISK" ناسراوە، رایگەیاندووە دۆخی ئابووریی وڵات بەرەو چارەنووسی نادیار هەنگاو دەنێت، ئەمەش بەهۆی دابەزینی ئاستی لیرە کە چەندین ساڵە لە لەدەستدانی بەهاکەی بەردەوامە، لەگەڵ بڵاوبوونەوەی ڤایرۆسی کۆرۆنا لە وڵاتدا، کە هەزارانی بێکار کردووە.  لەلای خۆیەوە، دەزگای ئاماری تورکیا ئاشکرایکرد لە ساڵی ٢٠١٥ ەوە تائێستا ١٣٧٠ کەس خۆیان کوشتووە.  دەزگاکە رایگەیاندووە بەپێی سەرژمێرییەکانی کۆمەڵەی ' پشتگیری بۆ ئەنجوومەنی تەندروستی و سەلامەتی لە شوێنی کار '، لە هەشت مانگی یەکەمی ئەمساڵدا ٥٤ کەس خۆیان کوشتووە. لە نێوان ٢٠١٨ و ٢٠١٩ شدا ٥٦٦ کەس خۆیان کوشتووە و پاڵنەری خۆکوشتنی کەسەکان هەژاری و بێکاری بووە.  پەیمانگا حکومییەکە دەڵێت ٤ ملیۆن بێکار لە وڵاتەکەدا هەن، بەڵام ' یەکێتی سەندیکا کرێکارییە پێشکەوتنخوازەکان ' و پسپۆرانی ئابووری گومانیان لە ژمارەکە هەیە.  میرت بویۆک کاراباجاک، پسپۆری ئابووری بە ' عەرەبیە نێت ' ی راگەیاندووە، "هیچ کەسێک لە تورکیادا باوەڕ بەو ژمارانە ناکات کە حکومەت رایاندەگەیەنێت".  ئەو ئاشکرایکردووە: "کەمبوونەوەی داهات و بێکاری و هەژاری پاڵی بەهەندێکەوە ناوە بۆ خۆکوشتن. ساڵی رابردوو ٤ کەسی یەک خێزان کە هەموویان بێکاربوون خۆیان کوشت، چەندانی دیکەش بەهەمان هۆکار خۆیان کوشتووە".  کاراباجاک پێیوایە: "رێژەی بێکاری لە تورکیادا بەرزبووەتەوە، بەپێی راگەیێندراوی فەرمی گەیشتووەتە ١٣ %، بەڵام ئەم ژمارەیە کۆی ژمارەی ئەو کەسانەیە کە مانگی رابردوو بە شوێن کاردا گەڕاون، خۆ ئەگەر ژمارەی مانگەکانی پێشووی بخەینە سەر، رێژەکە دەبێتە ٢٦ %. بەڵام ئەگەر ژمارەی ئەو کەسانەی بخەینە سەر کە کارەکانیان لەدەستداوە و لەلایەن سندووقی بێکارییەوە هاوکاری دەکرێن، ژمارەکە زیاترە و بەوەش کۆی بێکاری لەسەرانسەری وڵاتدا لە ٥٠ % نزیکدەبێتەوە".  کاراباجاک، ئەکادیمییە، ئەویش ئێستا بێکارە، پاش ئەوەی لەدوای کودێتای بەر لە چوار ساڵی وڵاتەکە لە کارەکەی دەرکرا لە زانکۆ، ئەو گوتوویەتی ٣٠ % ی بێکارەکانی ئێستای وڵات، گەنجانن و خاوەن بڕوانامەی زانکۆن.  لیرەی تورکی لە بەرامبەر دۆلاری ئەمریکیدا بەردەوام بەهای خۆی لەدەستدەدات، ئێستا هەر دۆلارێک بەرامبەر بە زیاتر لە ٨ لیرەیە و ئەوە بەهایەکی پێوانەییە کە پێشتر دراوی تورکی لە مێژوودا بەخۆوەی نەبینیووە. سەرچاوەکانی تورکیا باس لە مایەپووچبوونی ژمارەیەکی بەرچاوی کۆمپانیاکانی وڵاتەکە دەکەن.  رۆژنامەی ' زەمان ' ی تورکی رۆژی ٢٥ی ئەم مانگە، رایگەیاندووە ژمارەی کۆمپانیا داخراوەکانی وڵاتەکە گەیشتووەتە ئاستێکی پێوانەیی و لە نۆ مانگی یەکەمی ئەمساڵدا، گەیشتووەتە ١٠ هەزار کۆمپانیا. ماڵپەری رۆژنامەکە روونیکردووەتەوە، تەنیا لە مانگی ئەیلوولدا، ١٥٨٢ کۆمپانیا داخراون.  رۆژنامەکە لە زاری ' یەکێتی ژوورەکان و بۆرسەکان ' ی تورکیاوە ئاشکرایکردووە، لە نۆ مانگی یەکەمی ساڵی ٢٠٢٠ دا، کۆی کۆمپانیا داخراوەکانی وڵات گەیشتووەتە ١٠ هەزار و ٤٥٣ کۆمپانیا و ئەو ژمارەیە لە نۆ مانگی یەکەمی ساڵی رابردوودا تەنیا ٩٣٨٥ کۆمپانیا بووە. زیادبوونەکە دووپاتیدەکاتەوە رێژەی داخستنی کۆمپانیاکان ١١ % زیادیکردووە.  زۆربەی کۆمپانیا داخراوەکان، قەرزێکی زۆریان لەسەر کەڵەکەبووە و بۆ خۆپاراستن لە مایەپووچبوونی یەکجاری، ناچار بەداخستنی کارگەکانی بەرهەمهێنانی خۆیان بوون. زۆربەی کۆمپانیا داخراوەکان، لەبواری وزەی کارەبا، دروستکردنی یەکەکانی نیشتەجێبوون و راوێژکارییە تەکنیکییەکاندا کاریان کردووە.  راپۆرتی لیژنەی ' قەرزەکان و چاودێری بانکسازی ' رایگەیاندووە، لە ٩ی تشرینی یەکەمی ئەمساڵدا، کۆی قەرزی سەر کۆمپانیاکانی تورکیا گەیشتووەتە ١٣٢ ملیار و ٢٠٧ ملیۆن لیرەی تورکی.  میرت بویۆک کاراباجاک، ئەوەی روونکردووەتەوە کە تادێت ژمارەی کۆمپانیا قەرزدارەکان بەرەو سەر دەچێت، دەستکەوتنی هەلی کاریش زۆر زەحمەت بووە، پشتگیرییەکانی حکومەتیش بۆ رێگرتن لە مایەپووچبوونی کۆمپانیاکان، زیاتر بۆ پشتگیری کۆمەڵێک کۆمپانیای بیناسازیی نزیک لە حکومەتی تورکیایە.  لیرەی تورکیا لە ساڵی ٢٠١٨ ەوە تائێستا، ٢٨ % ی بەهای خۆی لەدەستداوە. شەپۆلی دووەمی کۆرۆنا و سنووردارکردنی چالاکییە ئابوورییەکان، مەترسی مایەپووچبوون و داخستنی زیاتری کۆمپانیاکانی لە تورکیادا هێناوەتە ئاراوە.