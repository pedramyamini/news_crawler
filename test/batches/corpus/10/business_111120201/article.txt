مەهدی سەهر جبوری، بریکاری وەزارەتی کشتوکاڵی عێراق رایگەیاند ئەمساڵ تائێستا ١٠٠ هەزار تۆن خورما بۆ وڵاتانی چین، بەنگلادیش، تورکیا، هیندستان، سووریا، میسر، ئوردن و ئیمارات هەناردە کراوە.  بریکاری وەزارەتی کشتوکاڵی  گوتی، پێشبینی دەکەن ئەم وەرزە هەناردەکردنی خورما بگاتە زیاتر لە ٦٠٠ هەزار تۆن بە هەموو جۆرەکانییەوە، دیارترین ئەو جۆرە خورمایانەشی ئێستا هەناردە دەکرێن بریتین لە زهدی، خەستاوی، بەرحی و مەکتوم.   جبوری  ئاماژەی بەوەشکردووە، دیارترین پارێزگا بەرهەمهێنەرەکانی خورما بریتین لە کەربەلا، دیالە، بابل، بەسرە،  وەزارەتی کشتوکاڵیش ئاسانکاری تەواو دەکات بۆ هەناردەکاران و کۆمپانیاکانی بەبازاڕکردنی کشتوکاڵ بۆ ئەوەی جارێکی دیکە عێراق لە بازاڕەکانی جیهانی خورمادا بگەڕێتەوە پێگەی خۆی رابردووی.