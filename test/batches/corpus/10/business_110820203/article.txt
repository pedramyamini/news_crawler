حوسێن حەمەكەریم، گوتەبێژی وەزارەتی كشتوكاڵ بە (تۆری میدیایی رووداو)ی راگەیاند كڕینەوەی ئەو گەنمەی كە ساڵانە دەمێنێتەوە  و حكومەتی عێراق لە جووتیارانی كوردستانی وەرناگرێت بەپێی گرێبەستێك دەدرێتە سێ كۆمپانیا،   حوسێن حەمەكەریم هەروەها گوتی: "لەپێناو  ئەوەی جووتیاران تووشی زیان نەبن، ئێمە نرخی وەرگرتنەكە بەپێی ساڵەكان دیاری دەكەین".  گەنمەکەش بەپێی یاسای وەبەرهێنان دەدرێتە ئەو سێ كۆمپانیایە.  پێشتر پرۆژەیەک پێشنیاز کرابوو گەنمەکە بدرێتە ئاشەکانی کوردستان کە ژمارەیان ٣٩ ئاشە بۆ ئەوەی بیکەنە ئارد، گوتەبێژی وەزارەتی كشتوكاڵ دەڵێت: "ئێمە لەگەڵ زۆر لایەن دانیشتین كە ئەو كارە بكەن وەك ژووری بازرگانی و یەكێتی وەبەرهێنەران، بەڵام ئەوان ئامادە نەبوون ئەو كارە بكەن، جگە لەوە ئەو گەنمە كە كڕدرایەوە دەكرێت لەلایەن ئەو ئاشانەی كوردستانەوە بكرێتە ئارد یان هەر بەرهەمێكی دیكەی گەنم".  ئەمڕۆ ١١ - ٨ - ٢٠٢٠ وەزارەتی كشتوكاڵ گرێبەست لەگەڵ ئەو سێ كۆمپانیایە واژۆ دەكات كە بڕیارە لە ساڵی داهاتوەوە گەنمی جوتیاران بكڕنەوە.  رۆژی پێنجشەممەی رابردوو، پرۆسەی وەرگرتنی گەنمی جووتیارانی کوردستان کۆتایی هات.   نەوزاد ئەدهەم، بەڕێوەبەری گشتی بارزگانی، لە وەزارەتی بازرگانی هەرێمی كوردستان بە (تۆڕی میدیایی رووداو)ی راگەیاند: "هەرچەندە بەرهەم زۆر لەوە زیاتر بووە، بەڵام ئەمساڵ وەك بڕیاربوو هەر نزیكەی ٣٩٠ هەزار تۆن گەنم وەرگیراوە".   جووتیاران ترسیان هەیە کە وەکو ساڵانی رابردوو، پارەی گەنمەکەیان دوا بکەوێت، بەڵام بەڕێوەبەری گشتیی بارزگانی دڵنیایی دەداتە جووتیاران کە ئەمساڵ ئەو گرفتە دروست نابێت و گوتی: "هیچ گرفتێك لە وەرگرتنی پارەی ئەو گەنمەی وەرگیراوە نابێت، وەك قۆناخی یەكەم هەشت ملیار دیناری  پارەی گەنمەکە گەیشتووەتە هەرێمی كوردستان و لە ئایندەیەكی نزیكدا  دابەش  دەكرێت، دواتریش تەواوی پارەكە قۆناخ بە قۆناخ دابەش دەكرێت".  ئەمساڵ لە ١٠ی حوزیرانەوە لە سایلۆكانی پارێزگای دهۆكەوە دەست بە وەرگرتن گەنم كرا، لە هەموو هەرێمی كوردستانیش ١٢ شوێن بۆ وەرگرتنی گەنم دیاریكرابوو. وەرگرتنی گەنم بە نرخێكی پاڵپشتیكراو بوو، بۆ هەر تۆنێكی پلەیەك ٥٦٠ هەزار دینار، پلە دوو ٤٨٠ هەزار دینار و پلە سێش بە ٤٢٠ هەزار دینار وەرگیرا.  ئەمساڵ عێراق ٣٩٠ هەزار تۆن گەنمی جووتیارانی هەرێمی کوردستان وەردەگرت. لە کاتێکدا وەزارەتی کشتوکاڵی هەرێمی کوردستان پێشبینی دەکات بەرهەمی گەنمی ئەمساڵ دوو ملیۆن تۆن بێت. بەو هۆیەوە گەنمێکی زۆری جووتیاران دەمێنێتەوە و جووتیاران نازانن لە کوێ ساخیبکەنەوە.  وەزارەتی کشتوکاڵ و وەزارەتی بازرگانی لە ماوەی رابردوودا دوو بیرۆکەیان بۆ ساخکردنەوەی ئەو گەنمەی دەمێنێتەوە هەبوو. یەکێکیان ئەوە بوو ئاشەکانی هەرێمی کوردستان گەنمی جووتیاران وەربگرن، بەڵام نەوزاد ئەدهەم دەڵێت: "ئەو پرۆژەیە بەهۆی قەیرانی کۆرۆنا و قەدەخەی هاتووچۆوە سەرینەگرت و بۆ ئەمساڵ ناکرێت، بەڵام پرۆژەکە هەر بەردەوامە".  پلانێکی دیکە کڕینەوەی بڕێکی ئەو گەنمەیە لەلایەن کارگەکانی ئالیکەوە لە هەرێمی کوردستان کە دەتوانن ساڵانە لە ٣٠٠ بۆ ٤٠٠ هەزار تۆن گەنم بکڕنەوە و  وەزارەتی کشتوکاڵ لەو بارەیەوە هێشتا لەگەڵ خاوەنی کارگەکانی ئاشدا لە گفتوگۆدایە.