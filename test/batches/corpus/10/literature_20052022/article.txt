وەزارەتی رۆشنبیریی عێراق، ئەمڕۆ هەینی کۆچی دوایی موزەفەر نوابی پشتڕاستکردەوە و رایگەیاند: "حەسەن نازم، وەزیری رۆشنبیری و گەشتوگوزار و شوێنەواری عێراق کۆچی دوایی شاعیر موزەفەر نواب رادەگەیێنێت کە ئەمڕۆ بەهۆی نەخۆشییەکی درێژخایەنەوە کۆچی دواییکرد".  موزەفەر نواب لەدایکبووی ساڵی ١٩٣٤ بوو لە بەغدا، نەوەی بنەماڵەی (نواب)ـە کە پێشتر دەسەڵاتداری ویلایەتێکی باکووری هیندستان بوو، پێش داگیرکردنی لە لایەن بەریتانیاوە، بەڵام لەگەڵ داگیرکردنی هیندستان لە لایەن بەریتانیاوە بنەماڵەی نواب رووبەڕووی ئەو داگیرکارییە بووەوە؛ بۆیە بنەماڵەکە ناچار کرا هیندستان جێبهێڵێت و بە ویستی خۆی بڕیاریدا لە عێراق نیشتەجێ بێت.  موزەفەر نواب یەکێک لە دیارترین شاعیرانی عێراق بوو کە لە ساڵانی پەنجاکان و شەستەکانی سەدەی رابردوودا دەستی بە نووسینی شیعر کرد؛ بۆیە بە کۆچی دوایی قۆناخێکی گرنگی شیعر لە عێراق کۆتاییدێت؛ قۆناخێک کە بە دەوڵەمەندیی نێوەڕۆک و بوێری و دەرچوون لە باو ناسراوە.  هەرچەندە موزەفەر نواب بە نووسینی شیعری سیاسیی بوێرانە و رەخنەگر لە دەسەڵاتەکانی عێراق ناوبانگی دەرکردبوو، بەڵام بەرهەمی ئەو شاعیرە لە بارەی سۆز و خۆشەویستی هیچی لە بەرهەمەکانی دیکەی کەمتر نییە.  موزەفەر نواب بە درێژایی تەمەنی شیعریی خۆی لە بەرهەمەکانیدا پشتیوانی هەژاران و دادپەروەری بوو لەگەڵ بەرهەڵستکاریکردنی داگیرکاری و دەسەڵاتە زۆردار و دیکتاتۆرییەکان، بۆیە لە کودەتای نەتەوەپەرستەکان و بەعسییەکان بەسەر عەبدولکەریم قاسم، سەرۆکوەزیرانی پێشووتری عێراق لە ساڵی ١٩٦٣ هەڵمەتی دەستگیرکردنی شیوعییەکان و چەپڕەوەکان لە عێراق دەستیپێکرد، لەگەڵ ئەو دۆخەدا موزەفەر نواب کە ئەو کات ئەندامی حیزبی شیوعی عێراق بوو لە عێراق هەڵات و رووی لە ئێران کرد؛ دواتر هەوڵیدا خۆی بگەیێنێتە یەکێتی سۆڤیەت، بەڵام هەواڵگریی ئێران دەستگیریکرد و رادەستی حکومەتی ئەوکاتی عێراقی کردەوە.  موزەفەر نواب لە لایەن دادگەیەکی سەربازیی عێراقەوە دادگاییکرا و بڕیاری لەسێدارەدانی درا، بەڵام سزاکە کەمکرایەوە بۆ زیندانی تاهەتایی و لەگەڵ ژمارەیەکی زۆر لە سەرکردە و ئەندامانی حیزبی شیوعی و چەپڕەو لە بەندیخانەی نووگرەسەلمان لە باشووری عێراق زیندانیکران، دوای چەند ساڵێکیش گوێزرایەوە بەندیخانەی حیلە لە باشووری بەغدا؛ زۆری پێنەچوو لەگەڵ چەند هاوڕێیەکی لەڕێگەی هەڵکەندنی تونێلێکەوە لە بەندیخانەی حیللە هەڵاتن. دوای ئەو رووداوە موزەفەر نواب بۆ نزیکەی یەک ساڵ و نیو لە بەغدا و دواتر لە زۆنگاوەکانی عێراق خۆی حەشاردا تاوەکو لە ساڵی ١٩٦٩ حکومەتی عێراق لێبوردنی گشتی بۆ هەڵاتووەکان دەرکرد و ئەو شاعیرەش گەڕایەوە سەر کارەکەی لە وەزارەتی پەروەردەی عێراق.  زۆری پێنەچوو هەڵمەتی دەستگیرکردنی شیوعییەکان و چەپڕەوە بەرهەڵستکارەکان لە عێراق دەستیپێکردەوە و موزەفەر نواب دیسان دەستگیرکرا و دواتر ئازاد کرا؛ بۆیە بڕیاریدا عێراق جێبهێڵێت و روو لە لوبنان بکات، دواتر رووی لە سووریا کرد و بۆ نزیکەی دوو دەیە لەوێ مایەوە و بۆ ماوەیەک رووی لە چەند وڵاتێکی دیکەی عەرەبی و دواتر ئەوروپی کرد؛ دواجاریش لە ساڵی ٢٠١١ گەڕایەوە عێراق، بەڵام بەردەوام سەردانی دیمەشق و لوبنان و ئیماراتی دەکرد؛ تاوەکو ئەمڕۆ لە ئیمارات کۆچی دواییکرد.