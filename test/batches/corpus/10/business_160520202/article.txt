ئلیۆت هارس یاریدەدەری سکرتێری گشتی نەتەوە یەکگرتووەکان بۆ کاروباری ئابووری بە تۆڕی میدیایی رووداوی راگەیاند: "ئێمە پێشبینی دەکەین کە نرخی نەوت هەروا نزم بمێنێتەوە تەنانەت دوای ئەوەی کە ئابووری وڵاتانیش بەرەوباشی دەڕوات چونکە ئەو نەوتانەی لە کۆگاکان کۆکراونەتەوە کاتی دەوێت تاوەکو دەفرۆشرێن".  ئەم پێشبینیەی یاریدەدەری سکرتێری گشتی نەتەوە یەکگرتووەکان پشت بە زانیاری زیاتر لە ١٥٠ وڵات دەبەستێت کە بۆ نەتەوە یەکگرتووەکانیان ناردووە لەوانەش ئەمریکا کە لەم دواییە ئیدارەی ترەمپ هەموو کۆگاکانی یەدەگی نەوتی ئەمریکای پڕکردووەتەوە. ئەمەش دەبێتە فاکتەرێکی دیکە لە پشت مانەوەی دابەزینی نرخی نەوت.  دۆناڵد ترەمپ سەرۆکی ئەمریکا رایگەیاند: "ئێمە کۆگاکانی یەدەگی نەوتمان کە یەدەگێکی ستراتیژیمانە پڕدەکەینەوە. ئێمە ٧٥ ملیۆن بەرمیلی دیکە دەخەینە یەدەگی ستراتیژیمانەوە و پڕی دەکەین".  بەڵام کاریگەرترین فاکتەر بۆ سەر نرخی نەوت باش و خراپی دۆخی ئابووری جیهانە کە نەتەوە یەکگرتووەکان راپۆرتێکی وردی لەسەر بڵاوکردەوە. بەگوێرەی ئەو راپۆرتەی نەتەوە یەکگرتووەکان بەهۆی قەیرانی کۆرۆناوە قەبارەی ئابووری جیهان بە رێژەی ٣.٢ % کەمدەکات و هەروەها بازرگانی بەکاڵا سەرەکییەکانی وەکو ئۆتۆمبێل و نەوت لە بەشی دووەمی ساڵی ٢٠٢٠ بە ڕێژەی ٢٧ % کەمدەکاتەوە.  ئەگەرچی ئەم ژمارانە لەڕووی ئابوورییەوە خراپن، بەڵام هەر بەگوێرەی نەتەوە یەکگرتووەکان زۆربەی وڵاتە دەوڵەمەند و دەستڕۆیشتووەکان لە هەوڵێکی چڕدان بۆ دووبارە هەستانەوەی ئابووری جیهان کە دەبێتە هۆی زیادبوونی نرخی نەوت.   وەزارەتی خەزێنەی ئەمریکا لەم ماوەیە هەر ١ چرکە جارێک ملیۆنێک دۆلار دەخاتە سیستەمی دارایی ئەمریکا و جیهانەوە بۆ ئەوەی رێگە لە زیاتر خراپبوونی دۆخی ئابووری جیهان بگرێت.    گەڕانەوەی بازاڕەکانی جیهان بۆ دۆخی پێش کۆرۆنا زەحمەتە و نەتەوە یەکگرتووەکان پێشبینی گۆڕانکاری گەورە دەکەن لە شێوازی کارکردن لە زۆربەی سێکتەرەکانی ئابووری.  رووداو: ئایا ئێمە قەت دەتوانین بگەڕێینەوە بۆ سەردەمی پێش پەتای کۆڤد - ١٩؟ دەزانم پێشبینی داهاتوو زۆر زەحمەتە بەڵام بۆ نموونە لەمەودوا لەوانەیە خەڵکی کەمتر گەشت بکات و کەمتر بجووڵێتەوە و کەمتر پارە خەرج بکات. ئەگەری هەیە چەند کەرتێکی ئابووری بگۆڕێن یان هەر بەتەواوەتی بزر بن؟   ئلیۆت هارس، یاریدەدەری سکرتێری گشتی نەتەوە یەکگرتووەکان بۆ کاروباری ئابووری بە رووداوی راگەیاند: "من لەو باوەڕەم، ئێمە سەرەتای ئەو گۆڕانکارییانەمان بینیوە. وەکو باستکرد ئەو خەڵکەی کە ئێستا لە ماڵەوە کارەکانیان دەکەن دەڵێن پێش ئەم قەیرانە نەماندەزانی کە دەتوانین دوور لە شوێنی کارەکانمان لە ماڵەوە کاربکەین".  هەروەها دەربارەی عێراق و باشووری کوردستان، نەتەوە یەکگرتووەکان پێشبینی دەکات کە رێژەی هەژاری لە عێراق لە ٢٠ % ـەوە بۆ ٤٠ % بەرزبێتەوە و قەبارەی ئابوورییەکەی بە ڕێژەی ٩.٧ % کەمبکاتەوە.