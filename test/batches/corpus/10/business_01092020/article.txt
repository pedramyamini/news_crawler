بەگوێرەی ئامارەکانی گومرگی چین، ئەو وڵاتە لە مانگی کانوونی دووەم بۆ مانگی تەممووز، رۆژانە ٧٧ هەزار بەرمیل نەوتی لە ئێران هاوردەکردووە ئەو بڕەش نۆ هێندە کەمترە لەو کاتانەی ئەمریکا بۆ دووبارە گەمارۆی بەسەر کەرتی نەوتی ئێران نەسەپاندووە.   هاوکات بەگوێرەی راپۆرتی دیکە لەوانە دامەزراوە میدیاییەکان و کۆمپانیاکانی بواری گواستنەوە، چین زۆر لەو بڕە نەوتەی کە دەستەی گومرگ رایگەیاندووە، نەوتی لە ئێران هاوردەکردووە.   ئەو ئامارەی دەستەی گومرگی چین بڵاویکردووەتەوە لەگەڵ ئەو ئامارانە یەکدەگرێتەوە کە کۆمپانیای کپلەر بە رادیۆی فاردای داون. بوگوێرەی راپۆرتێکی ئاژانسی (ئێن بی سی) کۆمپانیای کپلەر هەوڵیداوە بنەچەی هەناردەکردنی نەوت لە ئێران داپۆشێت و وەک کارگۆ بە نەوتی ئیندۆنیزیا ئاماژەی پێداوە.   ئێن بی سی رایگەیاندووە، تانکەرە نەوتهەڵگرەکان کە نەوت بۆ چین دەگوازنەوە بە ئاڵای جیاواز نەوتی ئێران هەناردەی چین دەکەن ئەوەش بۆ خۆدزینەوە لە سزاکانی ئەمریکا.   بەگوێرەی پێگەی "تانکەرتانکەرس" ئاماری ئەو نەوتەی ئێران هەناردەی دەکات زۆر لەوە زیاترە کە ئەمریکا بەدەستی دەگات.   بەگوێرەی ئامارەکانی ئەمریکا، ئێران رۆژانە ٦٠٠ هەزار بەرمیل نەوت هەناردەدەکات ئەوەش لە رێگەی گواستنەوە لە تانکەرێکەوە بۆ تانکەرێکی دیکە بۆ خۆدزینەوەی لە ئاشکرابوون و گەمارۆکانی سەری.  راف سانچێز، ئەندامی کۆنگرێسی ئەمریکا بە ئاژانسی (ئێن بی سی) راگەیاندووە، جیاوازی ئامارەکانی ئەمریکا لەبارەی هەناردەی نەوتی ئێران لەگەڵ راپۆرتەکانی دیکە بە ٢٢٧ هەزار بەرمیل نەوتی رۆژانە دەخەمڵێندرێت.