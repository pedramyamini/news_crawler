وەبەرهێنەر و بازرگانان هیوادارن کە دۆناڵد ترەمپ ئەمڕۆ لە نەخۆشخانە دەربچێت و کۆتایی بهێنێت بە شەپۆلێکی نادڵنیایی کە دوای تووشبوونی سەرۆکی ئەمریکا بازاڕەکانی جیهانی گرتووەتەوە.  پێنوێنی ئێس ئەند پی پێنسەد بەڕێژەی  ٠.٨٣ % بەرزبووەوە و پێنوێنی ناسداکیش بەڕێژەی ١.١١ % بەرزبوونەوەی بەخۆیەوە بینی.  جۆنیچی ئیشیکاوا، شارەزای بازاڕی دراوەکان سەر بە کۆمپانیای راوێژکاری "ئای جی" لەو بارەیەوە رایگەیاند، "بازاڕی دراوەکان و ئەو بازاڕانەی کە مەترسیان لەسەرە بەهۆی چاکبوونەوەی ترەمپ بەرزدەبنەوە. "  لە بازاڕەکانی بۆرسەی ئاسیا بەهای بۆرسەی ژاپۆن بەڕێژەی ١.٣٩ % بەرزبووەوە. بۆرسەی ئۆسترالیاش بەڕێژەی ٢.٣٧ % بەرزبووەوە.  هەروەها لە بازاڕی دراوەکان بەهای دۆلار بەرامبەر بە یەنی ژاپۆنی بەرزبووەوە.  نرخی نەوتی برێنتیش کە هەفتەی رابردوو بەڕێژەی ٧ % دابەزیبوو، ئەمڕۆ دووشەممە بەڕێژەی ٢.٦ % بەرزبووەوە و گەیشتەوە سەرەوەی ٤٠ دۆلار.  زێڕ ئەو سامانەی کە لەکاتی زیادبوونی نادڵنیاییەکان زیاتر دەکڕدرێت، ئەمڕۆ دووشەممە دابەزی و هەر ئۆنسەیەکی بە هەزار و ٨٩٩ دۆلار مامەڵەی پێوەکرا.