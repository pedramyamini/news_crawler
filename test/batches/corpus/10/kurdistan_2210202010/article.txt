ئارنۆ هیل، سەرۆکی شارەوانی لۆردزتاون دەڵێت "سیاسەت قێزەونە. چ لە ئاستێکی لۆکاڵیدا بێت یان لە ئاستی ویلایەت یان لە ئاستی نیشتمانیدا. دەزانی نابێت هەموو بڕیاریک بە سیاسی بکرێت، بەڵام ئێستا هەمووی وایلێهاتووە. گومانم هەیە کە کەم کەس لە بڕیارە سیاسییەکان سوودمەند دەبن. "  داخستنی کارگەکەی جێنراڵ مۆتۆرز زیانێکی گەورەی لە پیشەسازی ویلایەتی ئۆهایۆ دا کە ئێستا بووەتە گۆڕەپانی پڕوپاگەندەی هەڵبژاردن لە نێوان بەربژێری دیموکرات و دۆناڵد ترەمپی بەربژێری کۆمارییەکان.  دۆناڵد ترەمپ کە بەپێی راپرسییەکان تاوەکو ئێستا لە دواوەی جۆ بایدنە، بووژاندنەوەی کەرتی پیشەسازی کردووەتە درووشمی خۆی لە هەڵبژاردندا.  ترەمپ لەکاتی وتارێکیدا لەبەردەم جەماوەرەکەی لە ئۆهایۆ رایگەیاند، دوور نەکەونەوە چونکە ئەو کارێک دەکات هەموو هەلە لەدەستچووکانی کارکردن بگەڕێتەوە. بەڵام چیرۆکەکە لە لۆردزتاون هەروەها کۆتایی پێنایەت. کۆمپانیایەکی کۆکاڵی شوێنی کارگەکەی جێنراڵ مۆرتۆرزی کڕیوەتەوە و مەبەستییەتی کەرەستەی کارەبایی تێدا بەرهەمبهێنێت.  ستێڤ بێرن، بەڕێوەبەری کۆمپانیای لۆردزتاون مۆتۆر ئاماژە بەوە دەدات، "ئێمە دەمانەوێت بە خێرایی بگۆڕێین و تاوەکو چەند ساڵی داهاتوو ملیۆنەها ئۆتۆمبێلی کارەبایی دروستبکەین و لە جاددەکان بیان بینین. ئێمە دەزانین رکابەرییەکی تووند هەیە و بەخێرایی دەمانەوێت ئامانجەکانمان بەدیبهێنین. "  لە ویلایەتی ئۆهایۆ و ویلایەتەکانی جیرانی ئۆهایۆ وەک میشیگان و پێنسیلڤانیا جۆ بایدن و دۆناڵد ترەمپ لە رکابەرییەکی توونددان و سەرەڕای شکستی ترەمپ لە کۆنترۆڵکردنی ڤایرۆسی کۆرۆنا، بەڵام لەو ویلایەتانەدا دوو بەربژێر رکابەرییەکی تووند لە نێوانیاندا هەیە و هەر رووداوێکی بچووک دەتوانێت کاریگەری گەورە لە هەڵبژاردندا دروستبکات.  ئابووری ئەمریکا دوای کۆرۆنا بە رێژەی ٣١ % پاشەکشەی کرد. سەرهەڵدانی کۆرۆنا هەموو پلانە ئابوورییەکانی دۆناڵد ترەمپی لە نێوبرد. پێش سەرهەڵدانی کۆرۆنا لە ئەمریکا، دۆناڵد ترەمپ بەردەوام شانازی بە دەستکەوتە ئابوورییەکانییەوە دەکرد لە نێوانیشیاندا کەمکردنەوەی رێژەی بێکاری بۆ کەمترین ئاستی خۆی لە ٥٠ ساڵی رابردووا. بەڵام دوای کۆرۆنا خەڵکی ئەمریکا دەنگ بە کەسێک دەدەن کە پلانێکی روونی ئابووری هەبیت بۆ دەرهێنانی ئەمریکا لەو قەیرانەی کە ئێستا تێیکەوتووە.