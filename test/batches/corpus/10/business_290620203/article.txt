وەزارەتی دارایی و ئابووری هەرێمی کوردستان لە راگەیێنراوێکدا دەڵێت، رۆژی چوارشەممە ٠١ - ٠٧ - ٢٠٢٠ بەهۆی رێكخستنی ميزانيه‌ی نيوەی ساڵ لەلايەن بانكەكان مووچە خەرج ناكرێت. بەڵام رۆژی پێنجشەممە ٠٢ - ٠٧ - ٢٠٢٠ مووچەی وەزارەتی دارايی و ئابووری و بەڕێوەبەرایەتیی گشتیی رەگەزنامە و ليوای نەوت خەرج دەكرێت.  د. جووتیار عادل، گوتەبێژی حکومەتی هەرێمی کوردستان پێشتر رایگەیاندبوو کە پرۆسەی دابەشکردنی مووچە بەپێی ئەو لیستەی کە وەزارەتی دارایی و ئابووری رایگەیاندووە بەردەوام دەبێت و لەماوەی رۆژانی قەدەخەی هاتووچۆ و پشووی راگەیاندنی دامودەزگا فەرمییەکانی هەرێمی کوردستان، ستافی وەزیران و ئەو فەرمانبەرانەی کە زۆر پێویستن دەوامی ئاسایی خۆیان دەکەن.  رۆژی ٢٧ حوزەیرانی ٢٠٢٠ لە دامودەزگاکانی وەزارەتی تەندروستی دەستکرا بە دابەشکردنی مووچە. دواتر رۆژی ٢٨ - ٦ - ٢٠٢٠ مووچه‌ی دیوان و لیواكانی وه‌زاره‌تی پێشمه‌رگه دابەشکرا و ئەمڕۆ دووشەممەش ٢٩ - ٦ - ٢٠٢٠ مووچه‌ی یه‌كه‌ی ٧٠ و ٨٠ دابەشكرا.   رۆژی ٢١ی حوزەیرانی ٢٠٢٠ حكومەتی هەرێمی كوردستان چەند بڕیارێكی لەبارەی مووچە و دەرماڵەی فەرمانبەران و مووچەخۆران دەركرد بەپێی بڕیارەكە بەشێوەیەكی گشتیی زۆربەی فەرمانبەران ٢١ % مووچەكانیان دەبڕدرێت.   ئەو كەسانەش كە مووچەكەیان لە ٣٠٠ هەزار كەمترە، كەمكردنەوەی مووچە نایانگرێتەوە و بڕیارەكەش كاتیە و تەنیا بۆ مووچەی مانگی دوو دەبێت. هاوكات بڕیارە لە سەرەتای مانگی حەوت یاسای چاكسازی بكەوێتە بواری جێبەجێكردنەوە بەپێی یاساكەش دەستكاری دەرماڵەی زۆربەی فەرمانبەران دەكرێت بەتایبەت دەرماڵە ناجێگیرەكان.  وەزارەتی دارایی و ئابووری هەرێمی کوردستان بەردەوام دەبێت لە راگەیاندنی مووچەی وەزارەتەکانی دیکەی و لە رۆژانی داهاتوودا خشتەی نوێی وەزارەت و دەستەکانی دیکە بڵاودەکاتەوە.