محەممەد شیاع سوودانی، لە هەژماری خۆیدا لە فەیسبووک رایگەیاند: "سێشەممە دوا بڕیار دەردەچێت.. سێشەممە وادەمانە لەگەڵ گرنگترین بڕیار، کە ملیۆنەها عێراقی چاوەڕوانین.. نەخێر بۆ نوێکردنەوە".  محەممەد شیاع سوودانی راشیگەیاند: "دەستەی راگەیاندن و پەیوەندییەکان، کۆمپانیاکانی مۆبایلی ئاگادارکردووەتەوە، بەوەی پێویستە ئەو قەرزانەی کە لەسەریانە بدەنەوە، چونکە ماددەیەکی یاسای پڕکردنەوەی کورتهێنانی دارایی باسی دانەوەی ئەو قەرزانە دەکات، بۆیە چاوەڕوانی رێکارەکانی کۆمپانیاکانین بۆ دانەوەی ئەو قەرزانەی، کە لە سەریانە و تایبەتن بە پارەی نەوەی سێیەم، ئەوەش بەپێی بڕیارەکانی ئەنجوومەنی تانە و باج".  دادگای تێهەڵچوونەوە لە کەرخ لە بەغدا، پێشتر لە ١٥ی تشرینی دووەمی ٢٠٢٠، بڕیاری حکومەتی عێراق تایبەت بە نوێکردنەوەی گرێبەستەکانی کارکردنی کۆمپانیاکانی مۆبایلی لە عێراق هەڵوەشاندەوە.  لە نووسراوی بڕیاری دادگای تێهەڵچوونەوە لە کەرخ لە بەغدا، تایبەت بە هەڵوەشاندنەوەی بڕیاری نوێکردنەوەی گرێبەستەکانی کۆمپانیاکانی مۆبایل، هاتووە: "ئەنجوومەنی وەزیران مافی نوێکردنەوەی گرێبەستەکانی کۆمپانیاکانی مۆبایلی نییە، ئەو گرێبەستانەش لە ساڵی ٢٠٠٧ واژۆکراون، لە ساڵی ٢٠٢٢ کۆتاییان دێت، هیچ بڕگەیەکیش لە دەقی گرێبەستەکاندا نییە بەناچاری نوێیان بکاتەوە، وەک ئەوەی لە ماددەی ٦ ماوە و نوێکردنەوەی گرێبەستەکەدا هاتووە، بەڵکو داواکاریی نوێکردنەوەیان بەندە بە دانوستاندن و مەرجە پابەندی هەموو مەرجەکان و دەقەکانی گرێبەستی یەکەم بن، ئەوەش بەدینەهاتووە".  مستەفا کازمی، سەرۆکوەزیرانی عێراق، لە مانگی تەمووزی ٢٠٢٠ دا، رایگەیاند: "کۆمپانیاکانی مۆبایلمان ناچارکرد لە بەرامبەر پێشکەشکردنی خزمەتگوزاری (٤ G) هەموو قەرزەکانی سەریان بدەنەوە بە حکومەت، چونکە شوورەییە عێراق تائێستا ئەو خزمەتگوزارییەی نەبێ و زۆر لە وڵاتان پێشمان کەوتوون، کاتێک هەوڵماندا ئەو خزمەتگوزارییە پێشکەشی هاووڵاتیان بکەین، کەسانێک گومانیان هەبوو، رەخنەیان لە گرێبەستەکە گرت، هۆکارەکەش گەیشتنی زیانە بە بەرژەوەندیی ئەوان، بۆیە بەڵێندەدەم تاوەکو کۆتایی ئەمساڵ عێراق خزمەتگوزاریی (٤ G) بۆ هاوڵاتیانی دابینبکات".  دەستەی راگەیاندن و پەیوەندییەکان لە عێراق دەڵێ: نوێکردنەوەی گرێبەستی کارکردنی سێ گەورەترین کۆمپانیای مۆبایل و ئەنتەرنێت لە عێراق زیاتر لە ٧٠٠ ملیۆن دۆلار داهات بۆ عێراق دەبیندەکات و هەلی کار دەرەخسێنێ و خزمەتگوزاری مۆبایل بۆ ٩٦ % ـی دانیشتووانی عێراق و خزمەتگوزاری (٤ G) ئەنتەرنێت دابیندەکات.  هاوکات ناوەندی چاودێریکردنی ئەنتەرنێت لە عێراق دەڵێ: "کۆمپانیاکانی پەیوەندی لە عێراق زێدەڕۆیی دەکەنە سەر مافی هاوڵاتیان کە لە دەستی خراپی خزمەتگوزاری پەیوەندی و ئەنتەرنێت دەناڵێنن، لە کاتێکدا عێراق هێشتا خزمەتگوزاری (٤ G) دابیننەکردووە و کۆمپانیاکان خزمەتگوزاری (٣ G) یان لە هەموو عێراق دابیننەکردووە، کۆمپانیاکانی ئاسیا سێل، کۆڕەک، زین، ٣٨ ملیۆن هاوبەشیان هەیە، کەچی ئەوان ساڵانە تەنیا ١٨ % ـی داهاتیان دەدەنە حکومەت، ئەو پارەیەش زۆر کەمە".