تابلۆکانی پەیوەست بە کەمپەینی هەڵبژاردنی دۆناڵد ترەمپ و جۆ بایدن لەناو کێڵگەی جووتیاران بەزۆری دەبینرێن.  لە هەڵبژاردنی پێشوودا هیلاری کلینتن، بەربژێری دیموکراتەکان بە فەرمی هیچ کەمپەینێکی ویلایەتی ویسکۆنسێن بەڕێوەنەبرد، بەڵام هەردوو بەربژێری ئەمساڵ پلانیان هەیە پێش رۆژی هەڵبژاردن سەردانی ویلایەتەکە بکەن.  یەکێک لە جووتیارەکان دەڵێت، لە ٢٠١٦ خەڵک پێویستی بەوە بوو ئەم وڵاتە گۆڕانکارییەکی گەورە بەخۆیەوە ببینێت. دارین ڤان روودان، دەشڵێت "دەزانی لە ٢٠١٦ دا هەستێک هەبوو بەوەی کە دەبێت ئەم وڵاتە گۆڕانکارییەکی خێرا بکات. ترەمپ ئەو هەستەی گواستەوە. ئەوە راستی پشت هەڵبژاردنی سەرۆکی ئەمریکا بوو. بەڵام ئەمڕۆ کە رەوشەکە دەبینی پێموایە ژمارەیەکی زۆر لە جووتیاران و هاوڵاتیانی دیکەش هەست دەکەن ئەگەر کەسێک لە دەرەوەی سیستەم بڕواتە کۆشکی سپی، مەرج نییە ببێتە بەربژێرێکی باش. دەبێت بەربژێری باشترمان بۆ ئەم وڵاتە هەبێت. "  جووتیارێکی دیکە روانگەی دیموکراتەکان بە روانگەیەکی سۆشیاڵیستی ناو دەبات و دەڵێت: پێویستیان بە خەڵکی بەرپرسیار ترە.  جۆن شالار، جووتیار ئاماژە بەوە دەدات "من سۆشیاڵیست نیم و هیچکات روانگەیەکی سۆشیاڵیستیم نەبووە. بەڵام پێدەچێت ئەمانەی ئێستا دەیانەوێت روانگەیەکی سۆشیاڵیستمان لەسەر فەرز بکەن. لە جیاتی ئەوەی خەڵکی بەرپرسیار بن و بۆ کارەکانیان وەڵامنیان هەبێت. بیرۆکەی ئازاکردنی ئەم بازاڕ و بازاڕەکانی دیکە یارمەتیدەر نییە. "  رکابەری تووندی نێوان دۆناڵد ترەمپ و جۆ بایدن لە دوای یەکەمین دیبەیتیان زۆر تووندبوو، هەر دوو رکابەریش تاڕادەیەک لە یەکەوە نزیکن. جیاوازی بیروڕای دوو بەربژێری سەرۆکایەتی ئەمریکا خەڵکی بەسەر دووبەرەدا دابەشکردووە.  دۆناڵد ترەمپ لە چوار ساڵی رابردوودا بەردەوام رایگەیاندووە کە کار بۆ جووتیاران و چینەکانی دیکەی خەڵک دەکات. ئەو رێککەوتنی قۆناخی یەکەمی نێوان ئەمریکا و چین بە دەرفەتێک بۆ جووتیارانی ئەمریکی ناوزەد دەکات کە دەتوانن بەرهەمەکانیان لە بازاڕەکانی چین ساخبکەنەوە.