لاوەند مەموندی، سەرۆكی یەكێتیی كۆمپانیاكانی فڕۆكەوانی و گەشتیاری  لە هەرێمی كوردستان بە تۆڕی میدیایی رووداوی راگەیاند، گەشتە  ئاسمانییەكانی نێوان توركیا و هەرێمی كوردستان بەشێوەیەكی بەرچاو  دابەزیوون، خراپیی دۆخی دارایی و كۆرۆنا هۆكاری سەرەكییەتی، گوتیشی   "ئێستا لە هەردوو فڕۆكەخانەكەی هەرێمی كوردستان، هەفتانە تەنیا حەوت  گەشتمان بۆ توركیا هەیە، لەكاتێكدا لە مانگی دووی ئەمساڵدا هەفتانە لانی كەم ٦٠ گەشتمان هەبووە".   سەرۆكی یەكێتیی كۆمپانیاكانی فڕۆكەوانی و گەشتیاری لە هەرێمی  كوردستان ئەوەشی خستەڕوو، بۆ قەرەبووكردنەوەی ئەو زیانەی لە كەرتی  گەشتیاریی هەرێمی كوردستان كەوتووە داوایەكیان ئاراستەی دەستەی  گەشتوگوزاری هەرێمی كوردستان كردووە و دەڵێت "بەهۆی كەمبوونەوەی  گەشتیاری دەرەكی، ئێستا خەڵك كەمتر گەشت بۆ دەرەوەی وڵاتەكەی  خۆیان دەكەن".  لاوەند مەموندی ئاماژەی بەوەش کرد، لەڕێگەی دەستەی گەشتوگوزارەوە "داوامان لە  حكومەتی هەرێمی كوردستان كردووە پلانێكی تۆكمە دابنێت بۆ راكێشانی  گەشتیاری عێراق بۆ هەرێمی كوردستان، بەتایبەت بۆ سەری ساڵ، دەبێت  ئاسانكاریی زۆر بكرێت تاوەكو ئەوانەی پێشتر بۆ گەشتكردن لە عێراقەوە  دەچوونە توركیا و دووبەی، ئەمجارە بۆ سەری ساڵ و بۆنەكانی دیكەش  روو لە كوردستان بكەن، ئەوەش بە پلانێكی باش و تۆكمە دەكرێت و هیچ  قورس نییە".   بەهۆی بڵاوبوونەوەی ڤایرۆسی كۆرۆنا و قەیرانی دارایی لە هەرێمی كوردستان و جیهان، كەرتی گەشتیاری بەرەو سستبوون چووە.