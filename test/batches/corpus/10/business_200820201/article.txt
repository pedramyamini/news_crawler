فوئاد حوسێن، وەزیری دەرەوەی عێراق کە لە چوارچێوەی سەردانی شاندەکەی عێراق بە سەرۆکایەتی مستەفا کازمی بۆ ئەمریکا، لە واشنتنە، رایگەیاند هەر لەو سەردانەدا گرێبەستەکەی نێوان حکومەتی عێراق و شیڤرۆن واژۆ دەکرێت.  بەپێی گوتەکانی فوئاد حوسێن، وەزیری دەرەوەی عێراق رێککەوتنەکە لە کۆتاییدایە و بە زووترین کات رادەگەیێنرێت.  سەرچاوەکان باس لەوە دەکەن کە کۆمپانیا ئەمریکییەکە کار لەسەر دۆزینەوە و دەرهێنانی نەوت لە کێڵگە نەوتییەکانی باشووری شاری ناسریە دەکات کە یەدەگەکەی بە چوار ملیار و ٤٠٠ ملیۆن بەرمیل مەزەندە دەکرێت.   پێشتر میدیا ئەمریکییەکان ئاماژەیان بەوە کردبوو لە سەردانی شاندی عێراقدا بۆ واشنتن و لە پەراوێزی کۆبوونەوەکانی ئەو شاندە لە کۆشکی سپی رێککەوتنێك یان یاداشتێکی لێکتێگەیشتن لەنێوان حکومەتی عێراق و شیڤرۆندا رادەگەیەنرێت.  گفتوگۆکانی نێوان شیڤرۆن و حکومەتی عێراق ماوەی ساڵێکە بەردەوامە، بەڵام دوای کوژرانی قاسم سولەیمانی , فەرماندەی ثێشووی فەیلەقی قودسی سەر بە سوپای پاسداران لەلایەن ئەمریکاوە، گفتوگۆکان وەستابوون، بەڵام کاتێک مستەفا کازمی لە مانگی ئایاردا پۆستی سەرۆکوەزیرانی عێراقی وەرگرت گفتوگۆکان جارێکی دیکە دەستیان پێکردەوە.  جگە لە رێککەوتنی شیڤرۆن و بەغدا، چاوەڕێش دەکرێت عێراق و ئەمریکا چەند گرێبەستێکی دیکە واژۆ بکەن لە بواری گازی سروشتی و تەکنەلۆژیدا.   وەزیری دەرەوەی ئەمریکاش دەڵێت رێککەوتنی بواری وزە لەنێوان عێراق و ئەمریکا لەکاتێکی نزیکدا  رادەگەیەنرێت.  شیڤرۆن ئێستا لە هەرێمی کوردستان، ئیسرائیل، کوێت و سعودیە کار لە بواری نەوت و وزەدا دەکات و بە گرێبەستی لەگەڵ حکومەتی عێراقیش دەیەوێت کارەکانی لە رۆژهەڵاتی ناوەڕاستدا فراوانتر بکات.