هێمن سەید موراد، بەڕێوەبەری سایلۆی هەولێر بەوەکالەت بە (تۆڕی میدیایی رووداو)ی راگەیاند: "رۆژی چوارشەممە ٩ - ٩ - ٢٠٢٠ وەزارەتی بازرگانیی عێراق داوای زانیارییان لەبارەی ئەو بڕە گەنمەی جووتیارانی هەرێمی کوردستان لێکردین کە لە هەر سێ ساڵی ٢٠١٤، ٢٠١٥ و ٢٠١٦ رادەستی عێراق کراوە".  هێمن سەید موراد دەڵێت خۆی لەگەڵ بەڕێوەبەری دارایی لە وەزارەتی بازرگانیی عێراق قسەی کردووە، ئەو پێی راگەیاندووە کە هەوڵدەدەن کێشەی شایستە داراییەکانی ساڵانی رابردووی جووتیارانی هەرێمی کوردستان چارەسەر بکەن.  ئێستا وەزارەتی بازرگانیی هەرێمی کوردستان، خەریکی ئامادەکردنی داتا و شایستە داراییەکانی جووتیارانی هەرێمی کوردستانن کە بە گوتەی هێمن سەید موراد ٥٥٠ ملیار دینارە.  بەڕێوەبەری سایلۆی هەولێر بەوەکالەت گەشبینە بە چارەسەرکردنی کێشەی شایستە داراییەکانی جووتیارانی هەرێمی کوردستان و دەڵێت: "دوای سەردانەکەی نێچیرڤان بارزانی بۆ بەغدا و کۆبوونەوەی لەگەڵ مستەفا کازمی، سەرۆکوەزیرانی عێراق و بەرپرسانی دیکە، لە ئەنجوومەنی وەزیران و وەزارەتی بازرگانی عێراق هەوڵەکان چڕ کراونەتەوە بۆ چارەسەرکردنی کێشەی شایستە داراییەکانی جووتیارانی هەرێمی کوردستان، پێشبینیش دەکرێت بەغدا بە چەند قۆناغێک پارەکە بنێرێت".  حکومەتی عێراق جگە لەوەی لە وەرگرتنی گەنمدا جیاوازیی دەکات لە نێوان جووتیارانی عێراق و هەرێمی کوردستان، لە هەمانکاتدا شایستە داراییەکانی جووتیارانی کوردستانیش لە کاتی خۆیدا نادات.