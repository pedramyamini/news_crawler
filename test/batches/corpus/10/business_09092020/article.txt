باڵیۆزخانەی بەنگلادیش لە بەغدا بە رۆژنامەی زە دەیلی ستاری بەنگلادیشی راگەیاندووە: "لە چەند مانگی داهاتوودا ٤ هەزارو ١٠٠ كرێكاری بەنگلادیشی كە هێشتا لە عێراق ماون دەگەڕێنينەوە وڵات".  پێش بڵاوبوونەوەی ڤایرۆسی كۆرۆنا ئابووریی عێراق تووشی قەیران بوو و بەهۆی كۆرۆناش قەیرانەكە قوڵتربووەوە، لە ئەنجامدا زۆربەی كۆمپانیاكان كارەكانیان راگرت و كرێكارەكانیان بەڕێكردن.  باڵیۆزخانەی بەنگلادیش لە بەغدا دەڵێت: "پێش بڵاوبوونەوەی كۆرۆنا نزیكەی ١٥ هەزار كرێكاری بەنگلادیشی لە دوو پڕۆژەی گەورەی حكومی لە عێراق كە پاڵاوگەیەك و پڕۆژەیەكی بیناسازی بوون كاریان دەكرد، تاوەكو ئێستا پڕۆژە بیناسازییەكە نزیكەی ٣ هەزار و ٨٠٠ كرێكاری بەڕێكردووە، بۆیە لەو مانگەدا هەزار و ٧٠٠ كرێكاری دیكە دەگەڕێنینەوە وڵات".   بەپێی باڵیۆزخانەی بەنگلادیش دەسەڵاتدارانی پڕۆژە بیناسازیەكە رەزامەندیان نیشانداوە لە مانگی كانوونی دووەمی ساڵی داهاتوو ٨٠ % ی ئەو كرێكارانە بگەڕێننەوە سەركارەكانیان كە هێشتا ماوەی مانەوەیان بەسەرنەچووە، تاوەكو ئێستاش پڕۆژەی پاڵاوگەكە نزیكەی هەزار و ٦٠٠ كرێكاری بەڕێکردووە.  پێشتر ئاژانسی فرانس پریس رایگەیاند، زیاتر لە ٢٠ هەزار كرێكاری بەنگلادیشی كە لەكەرتە فەرمییەكان لە عێراق كاریان دەكرد بەهۆی كۆرۆنا كارەكانیان لەدەستداوە