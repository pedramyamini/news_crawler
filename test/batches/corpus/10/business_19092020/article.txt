لە راگەیێندراوێکی وەزارەتی دارایی و ئابووریی هەرێمی کوردستان كە ئەمڕۆ شەممە ١٩ - ٩ - ٢٠٢٠ بڵاوی کردووەتەوە، بڕیارەکەی وەزارەتی دارایی "لەسەر راسپاردەی وەزیری دارایی و ئابووریی بووە و گۆڕینەوەی دۆلار بە دینار لەلایەن  وەزارەتەوە بەشێوەی فرۆشتنی ئاشكرا دەبێت".  وەزارەتی دارایی گرووپێكی  ئەلیكترۆنی بۆ ئەو مەبەستە كارا دەکات كە "سەرجەم بانكە ئەهلییەكان، كۆمپانیاكان و  نووسینگەكان كە مۆڵەتی فەرمییان هەیە بۆ گۆڕینەوەی دراو، دەتوانن  بەشداری تێدا بکەن".    وەزارەتی دارایی لە راگەیێندراوەکەیدا جەختی لەسەر ئەوە کردووەتەوە ئەو بڕیارە "لە پێناو نەهێشتنی  قۆرخكاری، رەخساندنی هەلی وەك یەكە بۆ هەمووان و زیادكردنی داهاتی  گشتییە".  عەلی حەمە ساڵح، پەرلەمانتاری گۆڕان لە پەرلەمانی کوردستان لە هەژماری خۆی لە فەیسبووک ئاماژەی بەوە کردووە، ئەگەر وەزارەتی دارایی مانگانە ٣٠٠ ملیۆن دۆلار بفرۆشێت، بەو بڕیارە نۆ ملیار دینار بۆ داهاتی گشتی دەگەڕێتەوە. "ئەمە بڕیارێکی باشە و ئێمەش چاودێریی دەکەین بۆ جێبەجێبوونی و ھیوادارم ئاستەنگ بۆ ئەم بڕیارە دروستنەکرێت".