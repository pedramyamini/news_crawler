مەحموود عەباس، بەڕێوەبەری گشتیی پرۆژە نەوتییەكان لە وەزارەتی نەوتی عێراق رایگەیاند: "پلانی ساڵی نوێی وەزارەتی نەوت لە چوارچێوەی سیاسەتی پشتبەستنە بە پاڵاوگەکانی نەوت كە پێشتر وەزیری نەوت بەڵینی دابوو هاوردەكردنی بەرهەمە نەوتییەكان رابگرێت و پشت بە بەرهەمی پاڵاوگە نەوتییەكانی عێراق ببەستێت. "  بە گوتەی عەباس، بڵاوبوونەوەی پەتای كۆرۆنا كاری كۆمپانیا بیانییەكانی تایبەت بە پرۆژەكانی پاڵاوگەكان دواخست و دەڵێت: "چەندین پرۆژەی تایبەت بە باشتركردنی كوالێتیی بەنزین گەیشتوونەتە قۆناخی كۆتایی، بەڵام پێویستیان بە شارەزایی بیانی هەیە. "  بەڕێوەبەری گشتیی پرۆژە نەوتییەكان ئاماژەی بەوە دا، وەزارەتی نەوت پرۆژەی یەكەی باشتركردنی بەنزینی لە پاڵاوگەی شوعەیبە لە بەسرە و یەكەی پاڵاوگەكان لە ناوەڕاستی بەغدا هەیە و بەم نزیكانە بەكاردەخرێن.  لە تشرینی یەكەمی ٢٠٢٠ ـدا كۆمپانیای پاڵاوگەكانی باشوور بۆ پێشخستنی پاڵاوگەكان و زیادكردنی بەرهەمە نەوتییەكان بۆ ٥٥ هەزار بەرمیلی رۆژانە، گرێبەستێكی بە بەهای ٤ ملیار دۆلار لەگەڵ كۆمپانیای جی جی سیی ژاپۆنی واژۆكرد.  عێراق رۆژانە نزیكەی ١٠ ملیۆن لیتر بەنزین هاوردە دەكات، دەشگوترێت لەدوای ساڵی ٢٠٠٣ ـوە عێراق بە بەهای نزیكەی ٢٤ ملیار دۆلار بەرهەمە نەوتییەكانی هاوردەكردووە.