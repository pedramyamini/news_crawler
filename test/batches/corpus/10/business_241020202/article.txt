دابان محەممەد، پەرلەمانتاری گۆڕان لە پەرلەمانی کوردستان بە تۆڕی میدیایی رووداوی راگەیاند، تاوەکو ئێستا ٤٠ کەس لە ساختەکاری وەسڵی فافۆندا ناویان ھاتووە، وەسڵی گومرگیان ساختە کردووە و بێ گومرگ فافۆنیان بردووەتە دەرەوە، کە گومرگی فافۆن بۆ ھەر تۆنێک ٢٥٠ دۆلارە.  دابان محەممەد ئاماژەی بەوەشکرد، ژمارەیەکی کەمیان فەرمانی دادگەیان بۆ دەرچووە و بەشێکی فەرمانەکەش جێبەجێنەکراوە، "ھەرکەسێک لەم دۆسیەدا ناوی ھاتبێت لە ھەر پۆست و بەرپرسیارییەکدابێت، پێویستە دادگە سەروەر بێت و لە دادگایەکی دادپەروەرانەدا دادگایی بکرێت".   ئەو پەرلەمانتارە باس لەوەشدەکات، "نابێت ھیچ بەرپرسێکی حیزبی و ئەمنی بە ھەڕەشەکردن و چاوسوورکردنەوە لە دادوەران یان کەسی دیکە، کار بۆ داخستنی ئەم دۆسییە و دەربازکردنی تۆمەتباران بکات".  ئەو پەرلەمانتارەی گۆڕان دەڵێت "ھەموو ئەوانەی لە پشت قاچاخچییەکانی دەروازەی سنووریی پەروێزخانن پێویستە بدرێنە دادگە. ٨٦ بارھەڵگر دەستبەسەرکراون. ئێستا ھەوڵێک ھەیە ئەو بارانەی کێبڵ و فەرش و ئۆتۆمبێلن ئازادبکرێن و نەدرێنە دادگا".  هاوکات عەباس ئیسماعیل، گوتەبێژی دەروازەی نێودەوڵەتیی پەروێزخان بە رووداوی راگەیاند، ئەو فافۆنانەی کە گوایە بەبێ گومرگ هاوردەی هەرێمی کوردستان کراون، لە دەروازەی سنووری پەروێزخانەوە نەبووە.   سەبارەت بە دەستبەسەرکردنی ئەو ٨٦ بارهەڵگرەش گوتی، " بەڵێ دەستبەسەر بارەکانیاندا گیراوە و خاوەنەکانیشیان راگیراون، بۆ دادگایی کردنیشیان دادگە کاری خۆی دەکات".