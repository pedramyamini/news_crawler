حوسێن حەمەکەریم، گوتەبێژی وەزارەتی کشتوکاڵی حکومەتی هەرێمی کوردستان بە (تۆڕی میدیایی رووداو)ی راگەیاند، بڕیارەکە بۆ پاڵپشتیکردنی جووتیاران و بەرهەمی نێوخۆییە و لە ١٠ی ئەم مانگەوە جێبەجێدەکرێت.  گوتەبێژی وەزارەتی کشتوکاڵ بۆ رووداو ئاشکرایکرد، بۆ هەر کیلۆیەک تەماتە ٦٠٠ دینار باج وەردەگیرێت تاوەکو ١٠ - ١٠ - ٢٠٢٠. هەروەها لە ١٥ی مانگیشەوە بۆ یەک کیلۆ بامیە، فاسۆلیای تەڕ، لۆبیا و بیبەر بە هەموو جۆرەکانییەوە، بڕی ٣٥٠ - ٤٠٠ دینار باج وەردەگیرێت و بڕیارەکەش تاوەکو سەرەتای مانگی ١١ کارا دەبێت.  هەر بەپێی بڕیارێکی وەزارەتی کشتوکاڵ، هاوردەکردنی چەند بەرهەمێک بۆ هەمیشە قەدەخەکراوە لەوانە (مریشک، قەڕنابیت، تەڕەپیاز، زۆربەی جۆرەکانی سەوزە، کاهوو، قارچک و گوڵەبەڕۆژە)، چونکە بە گوتەی وەزارەتی کشتوکاڵ، ئەو بەرهەمانە لە نێوخۆی کوردستاندا بەشی پێویست بەرهەمدەهێنرێن.