بەپێی ئاماری بەڕێوەبەرایەتیی گشتیی بازرگانی لە وەزارەتی بازرگانی و پیشەسازی، لە ماوەی دوو ساڵ و هەشت مانگی رابردوودا لە رێگەی ٤٥٥ مۆڵەتەوە ٦٨١ هەزار و ٦٠٨ تۆن كاڵا و خۆراک جۆراوجۆری وەك پێستە، خوری، ریخۆڵە، چووکی جوانەگا، هەزار لۆغانە، راشی، بەهارات، صاص، نانی تیری، خورما، دۆشاوی خورما، ترشیات، سابوون، هەروەها كارتۆن، فافۆن، ئەلەمنیۆم و پلاستیكی بەکارهاتووی هەناردە كراوە.  كاڵا و خۆراکە هەناردەكراوەكانی هەرێمی كوردستان بەشێكیان بە تۆن هەژمار دەكرێن و بەشێكی دیكەیان بە كارتۆن و دانە. بۆ نموونە لە ماوەی ئاماژەپێکراودا ٩٨,٢٧٠ كارتۆن و ٨٧٠ هەزار و ١٤٣ دانە جوجەڵە هەناردە كراوە.  بەپێی داتاكان كۆرۆنا كاریگەری زۆری لەسەر هەنارەی كاڵا و خۆراک هەبووە، بۆ نموونە لە ساڵی ٢٠١٨ لە رێگەی ١٩٩ مۆڵەتەوە ٣٢٢,١٩١ تۆن كاڵا و خۆراک هەناردەكراوە، ساڵی رابردووش لە رێگەی ١٩٨ مۆڵەتەوە ٢٧٩ هەزار و ٥٥ تۆن كاڵا و خۆراک هەناردەكراوە، واتە بە رێژەی نزیكەی ١٣.٤ % هەناردە كەمیكردووە.  لە سەرەتای ئەمساڵیش تاوەکو کۆتایی مانگی ئاب ٨٠ هەزار و ١٦١ تۆن کاڵا و خۆراک هەناردە کراوە، واتە هەناردە بەراورد بە ساڵی رابردوو بە رێژەی ٤٣ % کەمی کردووە.  نەوزاد شێخ كامل، بەڕێوەبەری گشتیی بازرگانی لە وەزارەتی بازرگانی و پیشەسازی، بە تۆڕی میدیایی رووداوی گوت: بڵاوبوونەوەی ڤایرۆسی كۆرۆنا كاریگەری زۆر خراپی لەسەر جموجۆڵی بازرگانیی هەرێمی كوردستان هەبووە، ئەویش بەهۆی ئەوەی دەروازەکان بەهۆی رێکارەکانی خۆپارێزی بۆ ماوەیەک داخران".  هەرێمی كوردستان پەیڕەوی بازاڕی ئازاد دەكات، بۆیە بازرگانان ئازادن چ كاڵایەك هاوردە و هەناردە دەكەن، بەڵام نەوزاد شێخ کامل دەڵێت: "پێمان خۆشە كەرەستە خاوەكانی وەك پێستە، خوری، كۆنە كارتۆن، پلاستیك و فافۆن لە ناوخۆدا بەکاربهێندرێت نەک هەناردە بکرێت".  بەڕێوەبەرایەتی گشتیی بازرگانی زانیاری تەواوی لەسەر شوێنی هەناردەی كاڵا و خۆراکەکان نییە، بەڵام بە گوتەی بازرگانان پێستە هەناردەی توركیا دەكرێت و لەوێشەوە هەناردەی میسر، ئیتاڵیا، كۆریا، ئیسپانیا، پۆڵەندا، ئەمریكا و چین دەكرێت.  ریخۆڵەی مەڕ و هەزار لۆغانەی رەشەوڵاخ هەناردەی لوبنان و توركیا و پاكستان دەكرێت. چووکی جوانەگا و كارتۆن، پلاستیك، ئەلەمنیۆم و فافۆنی بەكارهاتوو هەناردەی توركیا دەكرێت. بەهارات، تەحین، دۆشاو، ترشیات و نانی تیری هەناردەی سوید، ئەڵمانیا، بەریتانیا، ئوستراڵیا و ئەمریكا دەكرێت. بەپێی خواستیش ساڵانە جوجەلەی یەك رۆژەی دایكانە هەناردەی لوبنان دەكرێت.   جگە لەو ٢١ بەرهەمەی بە هەمیشەیی هەناردە دەكرێن، ١٥ بەرهەمی خۆراكی دیكەش لەسەر خواست لە رێگەی پۆستەوە هەناردە دەکرێن، بەرهەمەكانیش بریتین لە داندۆك، كەشك، سماق (ترش)، گەنمەكوتاو، ساوار، سركەی هەنار، دۆشاوی ترێ، قەزوان، بنەوشە، بەڕوو، سیر، كونجی، گەزۆ، پاقڵاوە و بنێشت و چەندین بەرهەمی دیكە.   حاجی سەردار محەممەد مەعروف، بەڕێوەبەری گشتیی كارگەی فامیلی بۆ بەرهەمهێنانی بەروبوومی خۆراك، کە بەشێك لە بەرهەمەكانی کارگەکەی هەناردە دەكات، دەڵێت بەپێی خواست ساڵانە زیاتر ١٢٠ تاوەكو ١٦٠ تۆن لە ٥٠ جۆر بەهارات و صاص هەناردەی هۆڵەندا، ئەڵمانیا و سوید دەكەن، ئەمساڵیش صاصیان هەناردەی ئوسترالیا و ئەمەریكا كرد، بەنیازیشە تەحین، دۆشاوی ترێ و خورماش هەناردە بکات.  بە گوتەی ئەو بازرگانە لە وڵاتانی ئەوروپا، ئەمەریكا و تەنانەت عەرەبیش خواست لەسەر زۆر كاڵای كارگەكانی كوردستان هەیە، بەڵام بەشێك لە كارگەكان گرفتی زۆری تێچووی بەرهەمیان هەیە، بەشێكی دیكەش گرفتی رۆتنیاتی مۆڵەتی هەناردەكردن و تێچووی هەناردەكردنیان هەیە، بۆیە دەڵێت "پێوستە پێداچوونەوە بە رێنماییەكان بكرێت و رۆتنیاتی هەناردەكردنی كاڵا كەم بكرێتەوە".  كۆمپانیاكانەی حاجی سەردار، پێویستییەكانی بەهارات لە بەرازیل، مەكسیك، ڤێتنام، هیندوستان و هەندێ وڵاتی دیكە دەهێنێت و لە كوردستان ١٠٠ جۆر بەهاراتیان لێدروست دەکات، پاشان بەشێک لە بەرهەمەکە هەناردە دەکات.  حاجی سەردار دەڵێت سەرەتا كڕیارەکانیان زیاتر كورد و عەرەبی تاراوگە بوون، بەڵام ئێستا سویدی، ئەڵمانی، هۆڵەندییەكانیش بەرهەمەکانیان دەکڕن.  جگە لە كاڵا خۆراكی و ئاژەڵییەكان بەرهەم كارگە پلاستیكییەكان لە دەرەوە خواستی لەسەرە، بەشێك لە كارگەكانی کوردستان بازاڕیان بۆ كاڵاكانیان لە دەرەوە دۆزیوەتەوە.  نەهرۆ عەبدولڕەحمان ئیسماعیل، بەرێوەبەری گشتیی كارگەی دایم پلاستیك، دەڵێت: "پێشتر كورسی، حاویەی زبڵ و قاڵدرمەی پلاستیكیمان هەناردەی توركیا و ئازرەبایجان و لوبنان دەكرد، بەڵام ئێستا تەنیا مانگانە دوو تاوەكو سێ بارهەڵگر لەو كاڵایانە بۆ سووریا هەناردە دەكەین". گوتیشی: "ئەمساڵ ٣٢٠ موبەریدەی پلاستیکمان هەناردەی ئەڵمانیا كرد، لەوێ خواستێكی زۆر لەسەر موبەریدەكانمان هەبوو، بۆیە بڕیارمانداوە ساڵی داهاتوو بە ژمارەی زیاتر موبەریدە هەناردەی ئەڵمانیا بكەین".   ئەو هۆكارەی وایكردووە کە چیدی بازرگانانی کوردستان بەرهەمەکانی پلاستیک هەناردەی توركیا، ئازەربجان و لوبنان هەناردە بکەن، پەیڕەوكردنی یاسای پاراستنی بەرهەمی ناوەخۆ بووە لەم وڵاتانە.  نەهرۆ عەبدولڕەحمان دەڵێت: "هەریەك لەم وڵاتانە رەسمی گومرگی زۆریان خستە سەر ئەو كاڵایانە کە ناوخۆدا هەن، بۆ نمونە لوبنان ٤٢ % و سعودی ٢١ % رەسمی گومرگی وەردەگرێت، ئەوەش وایكرد ئێمە نەتوانین كێبركێ نرخی كاڵای ناوخۆی ئەو وڵاتانە بكەین، بۆیە هەناردەمان بۆ ئەو وڵاتانە راگرت".  هاوشێوەی وڵاتانی یەکێتیی ئەوروپا، رێککەوتنێکی بازرگانی لە نێوان وڵاتانی عەرەبیدا هەیە، بەپێی ئەم رێكکەوتننامەیە هەر كاڵایەك لە نێوان وڵاتانی عەرەبی ئاڵوگۆڕ بكرابووایە رەسمی گومرگی لەسەر دانەدەنرا، تەنیا پارەی پشكنین وەردەگیرا، هەندێک وڵاتی عەرەبی هێشتا کار بەو رێککەوتنەی نێوانیان دەکەن، بەڵام دوای داگیرکردنی کوێت، عێراق لەو رێککەوتنە دەرکرا.  نەهرۆ عەبدولڕەحمان، دەڵێت: "گەڕانەوەی عێراق بۆ ئەو رێكکەوتنە رۆڵی كاریگەری دەبێت بۆ زیادبوونی هەناردەی كاڵا لە عێراق و هەرێمی كوردستان بۆ وڵاتانی عەرەبی".  ئەو بازرگانە ئاشکرایکرد ئێستا لە رێگەی هەندێک بەرپرسی وەزارەتی بازرگانی عێراق هەولێک دەستیپێکردووە بۆ ئەوەی جارێكی دیكە عێراق بگەڕێندرێتەوە ناو ئەو رێكکەوتنە.  یاسا و رێنماییەكانی هیچ رێگرییەكی دانەناوە، بۆ هەناردەكردنی بەرهەمەكانی وەك پێستە، ریخۆڵە، هەزار لۆغانە، چووکی جوانەگا، جوجەڵە و هەندێ بەرهەمی دیكە، بۆیە بازرگانان جگە لە بەرهەمی هەرێمی كوردستان لە شارەكانی عێراقیش ئەم بەرهەمانە كۆدەكەنەوە و هەناردەی دەكەن.  بەپێی ئاماری بەڕێوەبەرایەتیی كەرەتنینی ڤێتێرنەری لە وەزارەتی كشتوكاڵ و سەرچاوەكانی ئاو، لە دوو ساڵی رابردوودا چوار هەزار و ٤١٠ تۆن خوری، ٥٥ تۆن موی بزن، ٩١٧ تۆن هەزار لۆغانەو ریخۆلە و چووکی گا، ٢٦ تۆن پێستە، سێ هەزار و ٩٢٤ باڵندە و ئاژەڵی جوانی و ١٥٠ هەزارجوجەڵەی یەك رۆژە هەناردە كراوە.  دكتۆر میقداد ئیبراهیم، بەڕێوەبەری كەرەتنینی ڤێترنەری لە وەزارەتی كشتوكاڵ و سەرچاوەكانی ئاو، دەڵێت: "واباشترە بەرهەمە خاوەکان هەناردە نەکرێن و لە ناوخۆدا سوودیان لێ ببیندرێت".  بەڵام لە کوردستان کارگەی پێویست نین بۆ بە پیشەسازیكردنی زۆربەی ئەو بەرهەمانەی هەناردە دەکرێن، بۆیە دكتۆر میقداد ئیبراهیم دەڵێت: "ئەگەر رێگە بە هەناردەكردنی ئەو بەرهەمانە نەدەین، لەوانەیە فڕێ بدرێن".