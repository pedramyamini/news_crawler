له كاتێكدا دوێنێ به‌ر له داخستنی بازاڕه‌كان، به‌های دۆلار به‌رامبه‌ر لیره‌ی توركی له نێوان ٧.٣١ و ٧.٣٤ بووه.   هەر دوێنێ دووشەممە بەشی رێکخستن و بەدواداچوونی بانکی ناوەندیی تورکیا لە راگەیێنراوێکدا جەختی لەسەر هەنگاونان بەرەو ئاساییبوونەوە و سەقامگیرکردنی دۆخی دراو کردەوە.   لە رۆژی ٦ی ئابی ٢٠٢٠ ـەوە، بەهای هەر دۆلارێکی ئەمریکی لە سەرووی حەوت لیرەی تورکی مامەڵەی پێدەکرێت و ئابووریناسان ئاماژە بە هەڵکشانی زیاتری بەهای دراوی بیانی لە بەرامبەر لیرەی تورکی دەکەن.   شاره‌زایانی بواری دارایی و ئابووری له توركیا پێیانوایه لێکەوتەکانی ڤایرۆسی کۆرۆنا، داکشانی ئاستی هەناردەکاری، خراپی دۆخی پێنوێنەکانی بازاڕی دارایی ئیستەنبووڵ، بڕیاره‌كانی بانکی نێودەوڵەتی لەبارەی زیادکردنی رێژەی سووی قەرزەکانی، کەڵەکەبوونی قەرزی ناوخۆیی و دەرەکی، داتەپینی کەرتی گەشتوگوزار، مایەپووچبوونی ژماره‌یه‌ك له کۆمپانیا گەورەکان، به‌رزبوونه‌وه‌ی ئاستی هه‌ڵاوسان بۆ رێژه‌ی سه‌رووی ١١.٣٤ %، به‌رزبوونه‌وه‌ی رێژه‌ی بێكاری و چەند بابەتی دیکەی ناڕاسته‌وخۆی جیهانیی، هۆکارن بۆ دابەزینی زیاتری بەهای لیرەی تورکی لە بەرامبەر دۆلار و دراوەکانی دیکەدا.