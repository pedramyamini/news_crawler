ئەبوبەکر ئیبراهیم، قوتابییە و دەڵێت، ئەگەر شتێکی باشت بوێت، ئەبێ بۆی بگەڕێی، زۆرە، بەڵام بەپێی ئەوەی کە من پێویستم بوو، هیچم دەستنەکەوت و نرخەکانیش زۆر گرانن.  جەلال موراد، قوتابییەکی دیکەیە، قسەی بۆ رووداو کرد، ئاماژەی بەوە کرد، پێشتر ئایپادی بە ٥٥٠ دۆلار کڕیوە، ئێستا بە ٦٥٠ دۆلارە، زۆر گران بووە، "ئیدی نەمکڕی"، ئەو دوو قوتابییە لە نرخەکان نائومێد بوون و مۆڵەکەیان بەجێهێشت.  کاریگەریی خوێندنی ئۆنلاین باڵی بەسەر بازاڕی ئایپاد و ئەو کەلوپەلانەی کە بۆ خوێندنی ئۆنلاین پێویستن، کێشاوە، نرخەکان لە دووکان بۆ دووکانێکی دیکە جیاوازن. خاڵی هاوبەشی بازاڕ بۆ ئەو کەلوپەلانە "گرانبوون و دەستنەکەوتنە".  فرۆشیارێک ئاماژە بەوە دەکات، ئەوەی کە دەنگۆی ئەوە بڵاوبووەوە کە خوێندن دەبێتە ئۆنلاین خەڵک زیاتر روویکردە ئایپاد، بەڵام خواست لەسەر ئایپادی دەستی دووە. فرۆشی ئایپادمان تا ٢٠٠ % ـیش زیادی کردووە، ئەگەر جاران رۆژانە ١٠ دانەم بفرۆشتایە، ئێستا ٣٠ دانە دەفرۆشم.  بە گوتەی وەزارەتی بازرگانی و پیشەسازی، هەرێمی کوردستان سەرەکیترین دەروازەی عێراقە بۆ هاوردەکردنی کەلوپەلی ئەلیکترۆنی، لەگەڵ بڵاوبوونەوەی ڤایرۆسی کۆرۆنا و دەستپێکی خوێندنی ئۆنلاین یان ئەلیکترۆنی، هاوردەکردنی ئەو کەلوپەلانە بە رێژەیەکی بەرچاو، زیاد بووە.  فەتحی محەممەد، گوتەبێژی وەزارەتی بازرگانی و پیشەسازیی هەرێمی کوردستان دەڵێت، لە شەش ساڵی رابردوو بەشێوەیەکی گشتی بایی نزیکەی لە ١١ ملیار و ٦٨٨ ملیۆن دۆلار بازرگانی بە ئایپاد و کەلوپەلی ئەلیکترۆنی لە رێگەی هەرێمی کوردستانەوە هاوردە کراون.  بەپێی بڕیاری وەزارەتی پەروەردە لە ٢٧ ـی ٩ ـی ئەمساڵ، خوێندنی قۆناخی ١٢ ـی ئامادەیی لەنێو قوتابخانەكاندا دەستیپێکردەوە و لە ١٠ - ١٠ - ٢٠٢٠ ـیش دەوامی پۆلەكانی یەك و دووی بنەڕەتی لەنێو قوتابخانەكان دەستپێدەكاتەوە، قۆناخەكانی دیكەش بەشێوەی ئەلیكترۆنی وانە دەخوێنن.