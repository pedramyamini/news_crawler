دان برۆلێت، وەزیری وزەی ئەمریکا لە لێدوانێکی رۆژنامەڤانیدا رایگەیاند، کۆمپانیاکانی هانیۆل ئینتەرناشناڵ، پیکەر هیوز، جەنراڵ ئێلیکتریک، ستاڵەر ئینێرجی و شیفرۆن گرێبەستی بازرگانییان لەگەڵ هەریەک لە وەزیری نەوت و کارەبای عێراقی واژۆ کردووە، بەهاکەی دەگاتە هەشت ملیار دۆلار.  برۆلێت ئاماژەی بەوە کرد، ئەو گرێبەستانە بۆ داهاتووی وزەی عێراقی گرنگن و "متمانەی تەواومان هەیە کە چۆن ئەو کۆمپانیانە ئەمریکایان گەیاندە سەربەخۆیی لە کەرتی وزە و ئەزموونی خۆیان بۆ یارمەتیدانی عێراق دەخەنەگەڕ لەکەرتی وزەدا".  ئەمە لەکاتێکدایە کۆمپانیا ئەمریکییەکان لەسەر داوای ئیدارەی ترەمپ بە قەبارەیەکی زیاتر لە پێشوو دێنە عێراق و وەبەرهێنان لە کەرتی نەوت و وزەدا دەکەن.  کۆمپانیای جەنەراڵ ئێلیکتریک رایگەیاند، دوو گرێبەستی لەگەڵ وەزارەتی کارەبای عێراق واژۆکردووە بە بڕی ١.٢ ملیار دۆلار، بەگوێرەی گرێبەستەکان جەنەراڵ ئێلیکتریک کاری چاککردنەوەی هەموو وێستگەکانی کارەبا لە عێراق لە ئەستۆ دەگرێت.  لە بواری نەوت و گازیش کۆمپانیای شێڤرۆن گرێبەستی لەگەڵ وەزارەتی نەوتی عێراق واژۆکردووە ئەوەش بۆ پەرەپێدان بە کێڵگەی نەوتی ناسرییە و غەراف. پێشتر فوئاد حوسێن، وەزیری دەرەوەی عێراق کە لەگەڵ شاندی عێراقە بە سەرۆکایەتیی مستەفا کازمی، پتشڕاستیکردەوە، لەو سەردانەدا عێراق لەگەڵ شێڤرۆن گرێبەستی نەوت و گاز دەکەن.   فوئاد حسێن، وەزیری دەرەوەی عێراق گوتی، "لە دانوستاندنەکاندا جەخت لە بەردەوامیدان بە گفتوگۆ و دانوستاندنەکان کرایەوە بۆ گەیشتن بە کاری هاوبەش لە بوارەکانی دیکەی پەیوەندیدار بە وزە. هەروەها بە هەندێ یاداشتنامەی لێکتێگەییشتن و پێکەوەکارکردن لە نێوانمان گەیشتین لەو بوارانەدا، بە تایبەتی لە بواری کارەبا، نەوت".  عێراق کە کڕیاری گازی سرووشتیی ئێرانە بۆ بەرهەمهێنانی وزەی کارەبا لەلایەن واشنتنەوە فشاری لێدەکرێت وەبەرهێنان لە کێڵگە گازی و نەوتییەکانی خۆی بکات و چیدیکە وابەستەی گازی ئێران نەبێت.   ئەمریکا تاوەکو ئێستا هەشت جار وادەی لێخۆشبوونی بۆ کڕینی گازی سرووشتی ئێرانی بۆ عێراق درێژکردووەتەوە. کۆمپانیای شێڵ بەپێی گرێبەستێک لەگەڵ حکومەتی عێراق ئەو گازەی کە لە کاتی بەرهەمهێنانی نەوت دێتەدەر بۆ مەبەستی بەرهەمهێنانی کارەبا بەکاریدەهێنێت.  د. گۆڤەند شێروانی، پسپۆڕی بواری نەوت ئاماژەی بەوە کرد، لە عێراق هەریەک لە کۆمپانیاکانی شێڵ، ئێکسۆن مۆبیل، بەیکەر هیوز، ئۆکیسدێنتاڵ، شڵەمبەرگەر، هالیبەرتن، جەنەڕاڵ مۆتۆرز و چەند کۆمپانیایەکی دیکەی ئەمریکا لە عێراق لە کەرتی نەوت وەبەرهێنان دەکەن.