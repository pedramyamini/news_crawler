تیکتۆک داوای لە دادگەی ئەمریکا کردووە بە کاتە دیاریکراوەکەدا بچێتەوە و بڕیارە کارل نیکۆلز، دادوەری بەرپرس لە دۆسیەکە نیوەڕۆی رۆژی یەکشەممە چاوێک بە داواکەی تیکتۆک بخشێنێتەوە.  رۆژی پێنجشەممە، ٢٤ ـی ئەم مانگە، نیکۆلز ٢٤ کاژێری دایە ئیدارەی ترەمپ تاوەکو ئەو وادەیەی کە بۆ تیکتۆکی داناوە درێژبکاتەوە یان هەڵوێستی خۆی سەبارەت بە دەرکردنی ئەو بڕیارە روون بکاتەوە، بەڵام ئیدارەی ترەمپ بە نامەیەکی فەرمی پێداگری لە هەڵوێستیی خۆی کرد و رەتی کردەوە هیچ دەرفەتێكی دیکە بە تیکتۆک بدات.  چەند مانگێکە ترەمپ کۆمپانیای بایتدانس، خاوەن ئەپلیکەیشنی تیکتۆک بە سیخوڕیکردن بۆ چین تۆمەتبار دەکات ئەوەش بەگوتەی ترەمپ لەڕێگەی کۆکردنەوەی زانیارییە تایبەتەکانی بەکارهێنەرانی و رەوانەکردنیانە بۆ چین.  لە راگەیێندراوێکدا کە لە ٦ ـی مانگی ٨ ـی ئەمساڵدا بڵاویکردەوە، ترەمپ تیکتۆکی بە مەترسی لەسەر ئاسایشی نەتەوەیی ناوبرد و هەڕەشەی داخستنی لە ئەمریکا کرد ئەگەر بێت بە کۆمپانیایەکی ئەمریکی نەیفرۆشێت یان بە هاوبەشی کار نەکات.  هەینیی رابردوو ١٨ - ٩ - ٢٠٢٠، ئەمڕۆ هەینی وەزارەتی بازرگانیی ئەمریکا فەرمانی بە بازاڕی ئەلیکترۆنیی بەرنامەکان (app stores) کرد کە هەردوو ئەپلیکەیشنی تیکتۆک و ویچاتی چینی بسڕنەوە و رایگەیاند، "هەڕەشەن بۆسەر ئاسایشی نیشتمانی".