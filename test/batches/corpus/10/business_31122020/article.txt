عادل روکابی، وەزیری کار و کاروباری کۆمەڵایەتی عێراق رایگەیاند، بەبڕیاری ئەنجوومەنی وەزاریی ئابووریی لیژنەیەک پێکهێنراوە بۆ چاککردنی پسوولەی خۆراک و دابینکردنی ماددە خۆراکییەکان بۆ ئەوانەی شایستەن و داهاتیان سنووردارە و ئەو خێزانانەی لە ژێر هێڵی هەژارین.  وەزیری کار روونیکردەوە، لیژنەکە لە بریکاری وەزارەتەکانی، پلادانان، دارایی، پیشەسازیی، بازرگانی، کشتوکاڵ، دەستەی وەبەرهێنانی نیشتمانی پێکهاتووە، کە کار لەسەر چاککردنی ماددە خۆراکییەکانی پسوولەی خۆراک دەکەن. لیژنەکە چەند کۆبوونەوەیەکی کردووە، میکانزمی نوێی دیاریکردووە، دواتر وردەکارییەکانی دەخاتەبەردەم ئەنجوومەنی وەزاریی ئابووری، پاشانە دەدرێتە ئەنجوومەنی وەزیران بۆ ئەوەی بڕیاری لەبارەوە بدات.  عەبدولزەهر هینداوی، گوتەبێژی وەزارەتی پلادانانی عێراق بە (تۆڕی میدیایی رووداو)ی راگەیاند، رێژەی هەژاری لە عێراق، ئەمساڵ زیادبووە: "بەهۆی پەتای کۆرۆنا و لێکەوتە ئابوورییەکانی، کە بوونە هۆی داکشانی گەورەی ئابووریی عێراق و وڵاتانی دیکەی جیهان. ژمارەی ئەوانەی کە بەهۆی ئەو قەیرانەوە کەوتنە ژێر هێڵی هەژارییەوە گەیشتە ٢ ملیۆن و ٧٠٠ هەزار کەس، ئەوانیش چوونە پاڵ تێکڕای هەژاران، کە ژمارەیان ٦ ملیۆن و ٩٠٠ هەزار هەژارە، بۆیە ئەمڕۆ ٩ ملیۆن و ٦٠٠ هەزار عێراقی لە ژێر هێڵی هەژاریدا دەژین".