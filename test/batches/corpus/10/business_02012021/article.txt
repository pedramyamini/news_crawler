نەوزاد شێخ کامیل، بەڕێوەبەری گشتیی بازرگانی لە وەزارەتی پیشەسازی و بازرگانیی هەرێمی کوردستان بە تۆڕی میدیایی رووداوی رایگەیاند، ئەو ٥٠٠ ملیار دینارەی پارەی گەنمی جووتیارانی عێراق کە وەزارەتی بازرگانیی عێراق بڕیاری خەرجکردنی داوە وەک شایستەی دارایی جووتیاران بۆ ساڵی ٢٠٢٠، بە دوو قۆناخ خەرجدەکرێت، قۆناخی یەکەم نزیکەی ٢٠٧ ملیار دینار خەرجدەکرێت.  نەوزاد شێخ کامیل، روونیکردەوە، لە قۆناخی یەکەمدا ١١ ملیار و ٧٣٩ ملیۆن بەر هەرێمی کوردستان دەکەوێت، کە بەم شێوەیە دەبێت:   - هەولێر ٣ ملیار و ٤٢٣ ملیۆن دینار  - سلێمانی ٥ ملیار و ٧٧ ملیۆن دینار  - دهۆک ٣ ملیار و ٢٣٩ ملیۆن دینار  بەڕێوەبەری گشتیی بازرگانیی  ئاماژەی بەوەکرد، بەهۆی پشووی سەری ساڵ دابەشکردنیان دواکەوتووە، بەڵام بڕیارە ئەو هەفتەیە رێکارەکانی تەواو بێت و هەفتەی داهاتووش دەست بە دابەشکردنی ئەو پارەیە بکەن بەسەر جووتیارانی هەرێمی کوردستان. دواتریش قۆناخی دووەمی ئەو پارەیە خەرج دەکرێت.  ئەمساڵ هەرێمی کوردستان بایی زیاتر لە ٢٠٠ ملیار دینار گەنمی رادەستی حکومەتی عێراقی کردووە، تائێستا نزیکەی ٣٠ ملیار دیناری خەرجکراوە.