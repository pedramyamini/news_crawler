کردنەوەی پرۆژەکان بە سەرپەرشتیی سەرۆکوەزیرانی هەرێمی کوردستان و بە ئامادەبوونی وەزیری کارەبا و پارێزگاری هەولێر بوو، کەمال محەممەد، وەزیری کارەبای هەرێمی کوردستان رایگەیاند، وێستگەی کارەبای ئازادی نوێی ١٣٢ کەیڤی "یەکێک لە باشترین و گەورەترین" پرۆژەکانی بواری کارەبایە و هۆکارەکەشی بۆ ئەوە گەڕاندەوە، کە ئەو پرۆژەیە لە چەند بڕگەیەک پێکهاتووە، کە بریتییە لە "بونیادنانی وێستگەیەکەی ١٣٢ كەی ڤی - یە لەلایەن کۆمپانای بێست - ی تورکی، کە لە ساڵی ٢٠١٣ گرێبەستی لەگەڵدا کراوە، بەڵام لەبەر چەندین هۆکار ئەو پرۆژەیە راگیرابوو، گوژمەی پرۆژەکەش ١٤.٧ ملیۆن دۆلارە".  گرنگی ئەو پرۆژەیە لەوەدایە، یەکەم جارە وێستگەی ١٣٢ کەی ڤی بە قەبارەی ١٢٥ مێگاواتی کارەبا لە سیستەمی هەرێمی کوردستان و عێراقدا بەکاربهێنرێت و لە توانایداهەیە ٢٥٠ مێگاوات کارەبا لە دەوروبەی ئەو وێستەگەیە بڵاوبکاتەوە.  ئەگەر بەرهەمهێنانی ئەو ١٣٢ کەی ڤی - یە نەبەسترێتەوە بە تۆڕی کارەبای هەرێمی کوردستان، نەدەتوانرا سوودی لێببینرێت. کەمال محەممەد ئاماژەی بەوە کرد "بۆیە لە رێگەی "کۆمپانیای ماس کاری بەستنەوەی ئەو وێستگەیەی بە تۆڕی کارەبای هەرێم ئەنجامدا، لە رێگەی راکێشانی هێڵێکی شەش کیلۆمەتری بە گوژمەی ١.٤ ملیۆن دۆلار. هەروەها بەستنەوەی ئەو وێستەگەیەش بە باکوور پێویستی بە بودجەیەکی دیکەبوو، ئێمە لەسەر داهاتی بەڕێوەبەرایەتیی گشتیی کارەبای هەولێر ١٤٥ ملیۆن دیناری دیکە تەرخانکرا بۆ ئەوەی ئەو وێستەگەیە بکەوێتە ناو تۆڕی کارەبای هەرێمی کوردستان".  کەمال محەممەد ئەوەشی گوت، دامەزارندنی ئەو وێستگەیە و بەستنەوەی بە تۆڕی کارەبا ئەگەر هێڵی ١١ کەی ڤی نەبووایە، "هیچ مانایەکی نەبوو"، بۆیە لەسەر داهاتی بەڕێوەبەرایەتیی گشتیی کارەبای هەولێر دوو بڕەپار بۆ ئەو کارە تەرخانکران، بۆ ئەوەی ١٠ فیدەری کارەبا لەو وێستگەیەوە دەربچێت، "بۆ پێنج فیدەر گوژمەی ٢٥٤ ملیۆن دیناری بۆ تەرخانکراوە، بۆ ٥ فیدەرەکەی دیکەش گوژمەی ٥٨٠ ملیۆن دیناری دیکەی بۆ تەرخانکراوە".  وەزیری کارەبا بەڵێنی ئەوە دەدات، لە ماوەیەکی کەمدا چەندین پرۆژەی دیکە لە هەولێر دەکەنەوە، لەوانە لە هەریر، ناوچەی زرارەتی، بەحرکە، جەژنیکان و شەمامک، کە سەرجەمیان دەکەونە خزمەتی خەڵک. "تەنها داخوازی ئێمەش لە خەڵک ئەوەیە بەکارهێنانی کارەبا کەمبکەنەوە و زێدەڕۆیی لەسەر کارەبا نەکەن و پشتیوانی پلانەکانی ئێمەبن".  وەزیری کارەبای حکومەتی هەرێمی کوردستان ئاماژەی بەوەشدا، لە مانگی هەشت توانیویانە رۆژانە " ٢٠ کاژێر کارەبا بدەین، بڕی ٣ هەزار و ٢٠٠ مێگاوات کارەبامان هەبووە، بۆ خەڵکی خۆمان دڵنیا دەکەینەوە لە وەرزی زستان دەتوانن ٥٠٠ مێگاواتی دیکەی کارەبا زیاد بکەین، بەڵام ئەگەر هاووڵاتیان لەگەڵ ئێمە هاوکار نەبن، هەر هیچ نەبێت دەتوانین کاژێرەکانی پێدانی کارەبا بەو شێوەیە رابگرین و بەرەو باشتری ببەین".