د. ئەحمەد سەفار، بڕیاردەری لیژنەی دارایی پەرلەمانی عێراق بە (تۆڕی میدیایی رووداو)ی راگەیاند، مستەفا کازمی سەرۆکوەزیرانی عێراق دەتوانێت لەسەر بنەمای یەک لەسەر دوازە لە یاسای بودجەی ساڵی ٢٠١٩، هاوشێوەی پارێزگاکانی دیکەی عێراق، مووچەی فەرمانبەرانی هەرێمی کوردستانیش وەک رابردوو، کە ٣٢٠ ملیار دینار بووە، رەوانە بکات، تاوەکو پرۆژە یاسای بودجەی ساڵی ٢٠٢١ پەسند دەکرێت.  بڕیاردەری لیژنەی دارایی پەرلەمانی عێراق زیاتر روونیکردەوە، پرۆژە یاسای قەرز بۆ سێ مانگی کۆتایی ساڵی رابردووە بوو، نەک بۆ ساڵی نوێ، ساڵی ٢٠٢٠ یش پرۆژە یاسای بودجە نەبوو، لەسەر بنەمای یاسای بودجەی ساڵی ٢٠١٩، مستەفا کازمی دەتوانێت ٣٢٠ ملیار دینار وەک بەشێک لە مووچەی فەرمانبەرانی هەرێمی کوردستان رەوانە بکات، لەگەڵ ئەوەی کازمی ترسی لەو هەنگاوە هەیە و گوشاری زۆری لایەنە عێراقییەکانی لەسەرە.  لەبارەی یاسای قەرز و نەناردنی پشکی هەرێمی کوردستان، د. ئەحمەد سەفار، گوتی، هێشتا حکومەتی هەرێمی کوردستان و حکومەتی فیدراڵی لەبارەی پرۆژە یاسای قەرز نەگەیشتوونەتە رێککەوتن، بەپێی یاسای قەرز بێت، کازمی ناتوانێت بەبێ رێککەوتن هیچ بڕە پارەیەک رەوانەی هەرێمی کوردستان بکات.  پەرلەمانی عێراق لە ١٢ ـی تشرینی دووەمی ٢٠٢٠ پرۆژە یاسای پڕکردنەوەی کورتهێنانی دارایی عێراق بۆ ساڵی ٢٠٢٠ بێ رەزامەندی کورد پەسەندکرد. لە دوای پەسندکردنی یاساکە حکومەتی عێراق یەک دیناری بۆ هەرێمی کوردستان نەناردووە.  لە دەقی بڕگەی تایبەت بە پشکی هەرێمی کوردستان لە یاسای پڕکردنەوەی کورتهێنانی دارایی ساڵی ٢٠٢٠ دا هاتووە: "پشکی هەرێمی کوردستان لە کۆی خەرجیی راستەقینە دیاری دەکرێت، دوای گلدانەوەی خەرجییە سەروەرییەکان، کە لە یاسای بودجەی ٢٠١٩ دا دیاریکراون، بە مەرجێک حکومەتی هەرێمی کوردستان پابەندبێت بە رادەستکردنی داهاتی نەوتی هەناردەکراو لە هەرێمی کوردستانەوە، بەو بڕەی کە کۆمپانیای فرۆشتنی نەوتی عێراق (سۆمۆ) دیاری دەکات، لەگەڵ رادەستکردنی داهاتە نانەوتییە فیدراڵییەکان، ئەگەر هەرێمی کوردستان پابەند نەبێ، ئەوا نابێ خەرجییەکانی بۆ رەوانە بکرێت".  هەرچەندە شاندی هەرێمی کوردستان لە گفتوگۆکانیان ئامادەیی خۆیان نیشاندا بۆ پابەندبوون بە یاسای پڕکردنەوەی کورتهێنانی دارایی ساڵی ٢٠٢٠، بەڵام بەغدا ئامادە نییە شایستە داراییەکانی هەرێمی کوردستان بنێرێت.