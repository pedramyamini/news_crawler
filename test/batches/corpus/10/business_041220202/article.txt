کرێکارێکی سنە کە بەشدارە لە خۆپێشاندانەکان دەڵێت، "کرێکار هەموو سەرگەردانن، کێشەی کرێی خانووی هەیە، نانی نییە بۆ خواردن، دەی ئەو کێشانە کەمن؟ لە ئەمڕۆ سەختتریش هەیە؟ ئەو هەمووە بەرپرسان بەڵێنی هاوکاریی هەژاران دەدەن، بۆچی جێبەجێی ناکەن؟ سەبەتەیەکی خۆراکییان بۆ داناوین، دوو ساڵیشە چاومان پێی نەکەوتووە".  زۆربەی ئەو کرێکارانە لە کەرتی بیناسازیدا کار دەکەن و بە کرێکارانی وەرز ناودەبرێن. سەرەڕای کەمبوونەوەی پرۆژەکانی بیناسازی بەهۆی دۆخی خراپی ئابووری لە هاوینی ئەمساڵدا و مەترسییەکانی کۆرۆنا، ئەم کرێکارانە بەردەوام بە ئومێدی پەیداکردنی کار دێنە سەر شەقامەکان و چاوەڕوانن بۆ رۆژێک یان چەند رۆژ بیانبەن بۆ کرێکاری. زۆربەی رۆژەکانیش بە گیرفانی بەتاڵ دەگەڕێنەوە ماڵەو  کرێکارێکی دیکەی سنە لەباسی بارودۆخی کرێکاران و بێکاریدا ئاماژە بەوە دەکات، کرێکاران لە کاژێر ٠٥: ٠٠ و ٠٦: ٠٠ ـی بەیانییەوە، بەو بارانە هاتوونە سەر شەقامانە بۆ ئەوەی کەسێک بیانباتە سەر کار، "بەڵام ئەوە کاژێر ١٠: ٠٠ ـی بەیانییە و هیچ کارێکمان دەستنەکەوتووە. هەموو بەڵێنەکانی هاوکاریی حکومەتیش تائێستا درۆ بوونە".   کرێکاران هیچ بیمەیەکیان نییە و حکومەتی ئێران تاوەکو ئێستا هیچ بەرنامەیەکی بۆ یارمەتیدانی ئەو چینە نییە. بەپێی ئامارە نافەرمییەکان ژمارەی ئەو کرێکارانە زیاتر لە سێ ملیۆن و ٥٠٠ هەزار کەسن. ژمارەکەش ئەوانە دەگرێتەوە کە لەسەر شەقامەکان دەوەستن، دەستگێڕەکان، هاوکات کرێکارانی وەرزی و بیناسازی. ئەو کرێکارانەش وەکو ئەو ٣٠ ملیۆن کەسە کەمداهاتەی ئێران بڕیارە بۆ ماوەی چوار مانگ تاوەکو کۆتایی ساڵ، ٤٠٠ هەزار تمەنیان بدرێتێ.  کرێکارێک دەڵێت، "تەنیا بڕە پارەیەکیان لەگەڵ ئەو خەڵکە بۆ بڕیوینەتەوە کە هیچ ناکات بۆمان. کرێکار هەیە ١٠ رۆژە هیچ کارێکی دەستنەکەوتووە، پارەی کرێی خانوو دەدات، پارەی ئاو و گاز و کارەبا دەدات، بژێوی چەند کەس دابین دەکات. کرێکار بە ١٠٠ هەزار تمەنی هاوکاریی مانگانەی حکومەت کامیان بدات؟ "  ئێستاش کە وەرزی زستان بەجۆرێک کاری ئەم چینەی وەستاندووە و بەهۆی سنوورادرییەکانی کۆرۆناش لە هاویندا کارێکی وەهایان نەبووە کە پاشەکەوتەکەی بخۆن، دۆخی ئابووری و دابینکردنی بژێوی ژیانی ئەم چینە و خێزانەکانیان سەختتر کردووە.