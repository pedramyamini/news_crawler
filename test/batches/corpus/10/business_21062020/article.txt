لە سەردەمی دەسەڵاتی داعشدا لەنێوان ساڵانی ٢٠١٤ تاوەکو ٢٠١٧، ناوچەکە بایەخی زۆری بۆ ئەو رێکخراوە هەبووە، لەڕووی: گواستنەوەی چەکدار و سامان، خاکی بەپیتی ئەو ناوچەیە کە بۆ دابینکردنی پێداویستییە خۆراکییەکانی ناوچەکانی ژێر دەسەڵاتی داعش گرنگ بوو، بیابانێکی بەرفراوان کە داعش دەیتوانی وەک حەشارگە و رێگای لۆجستیکی نهێنی سوودی لێ ببینێت و پەیوەندیی خێڵەکی لەنێوان هۆزەکانی هەردوولای سنوور.  لە پارێزگای ئەنبار داعش سەرمایەی مرۆییشی هەبووە. بەگوێرەی راپۆرتێکی ناوەندی سیاسەتی جیهانی لە ناوچە سنوورییەکانی نێوان عێراق و سووریا، زیاتر لە دوو هەزار مزگەوت و شوێنی نوێژکردن هەن، ئەو ناوچەیە ١٠ % ی خاکی عێراق پێکدەهێنێت و زیاتر لە ٨٥ % ی فەرمانبەران و سەردانیکەرانی مزگەوتەکان پەیڕەوی رێبازی سەلەفین، ٥ % ی پەیڕەوی سۆفیگەری و ٨ % ی پەیڕەوانی ئیخوان و ئەوانی دیکە پەیڕەوی ئیسلامی باون.  راپۆرتی ناوەندی سیاسەتی جیهانی ئاماژە بەوە دەدات ٣ گرووپ لەو ناوچانە دەرفەت بە داعش دەدەن هاوکاریی دەکەن:  - ئەوانەی بڕوایان بە ئایدیۆلۆژیاکە هەیە.  - ئەوانەی بڕوایان بە ئایدیۆلۆژیاکە نییە، بەڵام بۆ دژایەتیی سیستەمی سیاسی هاوکاریی ئەو گرووپە دەکەن.  - هەلپەرستەکان، ئەوانەی لەبەر دەرفەتی ئابووری و بازرگانی هاوکاری داعش دەکەن.   داعش لە ٩ی مانگی یەکەمی ٢٠١٩ توانیویەتی لە رێگەی قاچاخچییەکانییەوە ١٢٠٠ چەکدار و ئەندامی خۆی لەنێوان هەردوو وڵاتدا هاتووچۆ پێبکات. ئەم تۆڕی قاچاخچێتییە بووەتە هۆی ئەوەی داعش لە کەمپی ئەلهۆل ئەندام و لایەنگر رابکێشێت، هەواڵگری عێراق بۆی دەرکەوتووە لە مانگێکدا ٦٠ بۆ ٧٠ کەس لە کەمپی ئەلهۆل بەیعەت بە داعش دەدەن.  بەپێی زانیاریی دەزگا هەواڵگرییەکان، داعش لەو سنوورە ٦١٠ کیلۆمەترییەی ئەنبار تاوەکو نەینەوا کاری قاچاخچێتی کەلوپەل، مرۆڤ، نەوت، چەک و ماددەی هۆشبەر دەکات و رۆژانە نزیکەی ١٠٠ هەزار دۆلاری دەستدەکەوێت.