هەرێم رێبوار، کە لە وێبسایتی ترەیدین ڤیو تایبەت بە شیکاری دراو و کانزاکان، شیکردنەوە بۆ نرخی زێڕ دەکات، بە تۆڕی میدیایی رووداوی راگەیاند: "بەپشتبەستن بە راپۆرتی شیکاری، پێشبینی دەکرێت لەماوەی ساڵانی ٢٠٢٠ تاوەکو ٢٠٣٠ نرخی زێڕ بەڕێژەی ٨٠٠ بۆ ١٠٠٠ % بەرز ببێتەوە، بەڵام تاوەکو مانگی سێی ٢٠٢١ پێشبینی دەکەم ئۆنسێک زێڕ بگاتە ٢٣٠٠ دۆلار و نرخی مسقاڵێک زێڕیش بۆ ٥٠٠ هەزار دینار بەرزدەبێتەوە. "  لە ساڵی ١٩٧٢ بۆ ١٩٨٢ نرخی زێڕ ٢٠٠ % بەرزبووەتەوە، لە ساڵی ١٩٩٠ تاوەکو ٢٠١١ بەڕێژەی ٥٠٠ % بەرز بووەتەوە.  ئەو مامۆستایە هۆکاری گرانبوونی زێڕی بۆ تێچووی زۆری زێڕ گەڕاندەوە، کە یەک ئۆنسە ٩٠٠ بۆ ١٠٠٠ دۆلار خەرجی دەرهێنانیەتی و گوتی: "پەتای کۆرۆنا گرانبوونی زێڕی زۆر خێراکردووە، ناسەقامگیرییەکانی بازاڕیش لە جیهان هێندەی دیکە نرخی زێڕی زیادکردووە. "  هەرێم رێبوار کە مامۆستای زانستە سیاسییەکانە لە زانکۆی سەلاحەددین، ماوەی هەشت مانگە لە رێگەی وێبسایتی بەناوبانگی جیھانی ' ترەیدین ڤیو ' شیکاری بۆ نرخی کانزاکان دەکات.  هەرێم رێبوار دەڵێت: "لە ناو سێ ملیۆن بەشداربووی وێبسایتی ' ترەیدین ڤیو ' تایبەت بە شیکاری دراوەکان و کانزاکان، ماوەیەکی کەم توانیم ببمە یەکێک لەو شەش کەسەی باشترین شیکاری بۆ زێڕ دەکەن. "  هەرێم رێبوار هەروەها دەڵێت: "لەناو وێبسایتەکە بەشێکی تایبەت بە زێڕ هەیە، ئەو راپۆرتە شیکارییانەی لە راستییەوە نزیک بن خەڵک سەپۆرتی ئایدیاکان دەکات، وێباسایتەکەش بەگوێرەی فیدباکی خەڵک و راستی و دروستی شیکارییەکان لەوێ دادەنرێن پلە بەندی دەکات. "  ئەو مامۆستایەی زانکۆی سەلاحەددین ئاماژەی بەوەدا کە تاوەکو ئێستا بەهۆی نزیکەی ٤٠ راپۆرتی شیکاری لە وێبسایتی لە ' ترەیدین ڤیو ' بڵاوکردووەتەوە، ٩٠ % ی پێشبینییەکانی بۆ نرخی زێڕ راست دەرچوون. ئەو دەڵێت کاتێک نرخی ئۆنسێک زێر بە ١٧٠٠ دۆلار بوو پێشبینیکردبوو لە ماوەیەکی کەمدا بگاتە ١٩٠٠ دۆلار، بەڵام ١٩٠٠ یشی تێپەڕاند و گەیشتە ٢٠٠٠ دۆلار. "  مامۆستا هەرێم رێبوار کەناڵێکی تەلەگرامی هەیە و رۆژانە پێشبنینییەکانی خۆی بۆ نرخی زێڕ لەوێ بڵاودەکاتەوە، بە گوتەی خۆی زێرینگەرەکان راوێژی پێدەکەن.  مامۆستا هەرێم رێبوار، ماستەری لەبواری پەیوەندی دەوڵەتییەکان لە بەریتانیا تەواو کردووە، ئێستا لە زانکۆی ئەنقەرە دکتۆرا لەهەمان بواردا دەخوێنێت.