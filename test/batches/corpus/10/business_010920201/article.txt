زووم کۆمپانیایەکی ئەمریکی پەیوەندیکردنە بەشێوەی ڤیدیۆ، قازانجەکانی کۆمپانیاکە زیاتر لەو رێژەیە زیادیانکرد کە پێشبینی دەکرا. بەگوێرەی ئاژانسی رێفینیتیڤ، داهاتی زووم لە چارەکی دووەمی ئەمساڵ ٦٦٣.٥ ملیۆن دۆلار بووە لە کاتێکدا پێشبینیدەکرا داهاتەکەی بەرزبێتەوە بۆ ٥٠٠.٥ ملیۆن دۆلار، لە چارەگی دووەمی ساڵی رابردووش داهاتەکەی ١٤٥.٨ ملیۆن دۆلار بووە.  رێفینیتیڤ ئاشکرایکردووە بەهای هەر پشکێکی زووم لە چارەگی دووەم ٩٢ سەنتە، بەڵام شرۆڤەکاران پێشبینیان دەکرد بەهای هەر پشکێکی بەرزبێتەوە بۆ ٤٥ سەنت. بە گوێرەی راگەیێندراوێکی ئاژانسی رێفینیتیڤ لە ئاستی ساڵانەدا لە چارەکی دووەم، داهاتی کۆمپانیای زووم بە رێژەی ٣٥٥ % بەرزبووەتەوە لە کاتێکدا لە چارەکی یەکەم داهاتی بە رێژەی ١٦٩ % زیادیکردبوو.  ئیریک یوان، بەڕێوەبەری جێبەجێکاری زووم رایگەیاند "هەوڵ و تواناکەمان بۆ بەستنەوەی خەڵک لەسەرتاسەری جیهان بە یەکدی، بووەهۆی دروستبوونی متمانە و زۆربوونی داهاتمان بەو رێژەیە".  بەڕێوەبەری جێبەجێکاری زووم راشیگەیاندووە، کۆی داهاتیان بۆ ساڵی داهاتوو پێشبینیدەکەن بەرزبێتەوە بۆ ٢.٣٩ ملیار دۆلار.  کێڵی ستیکبێرگ، بەرپرسی دارایی کۆمپانیاکەش ئاماژەی بەوە کرد، زیادبوونی بەکارهێنەران ٨١ % ـی زیادبوونی داهاتی زووم پێکدەهێنێت و  هاوکات پێشبینییان نەدەکرد ئاستی بەکارهێنەرانیان بەم شێوەیە بەرزبێتەوە.