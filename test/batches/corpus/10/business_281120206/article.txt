وەرزی چاندنی گەنم هاتەوە، هێشتا جووتیارانی هەرێمی کوردستان پارەی گەنمی پاریان وەرنەگرتووە.  كەمال رەشید، جووتیارێكی گوندی دووسەرەی سەر بە شارۆچکەی شەمامكی پارێزگای هەولێرە، پار  ١٦٠ دۆنم زەویی بە گەنم چاندووە کە بەرهەمەکەی ١٥٠ تۆن بووە. لەو رێژەیە ١٠٠ تۆن گەنمی بە حکومەتی عێراق بە بەهای ٥٦ ملیۆن دینار فرۆشتووە، بەڵام هەتا ئێستا پارەکەی وەرنەگرتووە.  لە نزیکەی دوو ملیۆن تۆن گەنم، ساڵی ٢٠٢٠ حکومەتی عێراق تەنیا ٣٩٠ هەزار تۆن گەنمی هەرێمی کوردستانی کڕیەوە کە بەهاکەی زیاتر لە ٢٠٠ ملیار دینارە. تائێستا تەنیا نزیکەی ٣٥ ملیار دیناری نێردراوە، بەوەش عێراق ١٦٥ ملیار دیناری لە لا ماوە. ئەو سێ ملیار دینارەشی چەند رۆژێکە چەکە بانکییەکانی گەیشتووە، لە چەند رۆژی داهاتوودا دابەش دەکرێت.  نەوزاد شێخ کامیل، بەڕێوەبەری گشتی بازرگانی لە هەرێمی کوردستان بە تۆڕی میدیایی رووداوی راگەیاند: "چەکەکان گەیشتوونەتە هەرێمی کوردستان. هەندێک رێکاریی کارگێریی ماوە کە دەنێردرێنە بانک و هەفتەی ئایندە دەست بە دابەشکردنی ئەو بڕە پارەیە دەکرێت کە بۆ جووتیاران هاتووەتە هەرێمی کوردستان. "  مانگی ٨ی ٢٠٢٠ پرۆژەی بە بازاڕکردنی گەنمی جووتیارانی هەرێمی کوردستان لەنێوان وەزارەتی کشتوکاڵ و سێ کۆمپانیادا واژۆکرا. لە ٢٠٢١ ـەوە ساڵانە ٥٠٠ هەزار تۆن گەنمی ناوخۆ بۆ دروستکردنی بەرهەمەکانی گەنم لە جووتیاران دەکڕنەوە. جووتیاران چاویان لە پرۆژەکەیە تاوەکو ئیدی هێندە چاویان لە دەستی حوکەمەتی عێراق نەبێت و گەنمی زیادەیان لە بازاڕدا هەرزانفرۆش نەکەن.