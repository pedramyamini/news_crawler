ئەوە لە کاتێكدایە، رۆژی ١٢ی ئەم مانگە پەرلەمان رەزامەندی لەسەر وەرگرتنی بڕی ١٢ تریلیۆن دینار قەرز دا کە زۆر کەمتر بوو لەوەی حکومەت داوایکردبوو؛ بارودۆخەکەش بەگشتی سەرۆکوەزیرانی وڵاتی نیگەران کردووە.   مستەفا کازمی، سەرۆکوەزیرانی عێراق لەبارەی پەسەندنەکردنی بودجەی عێراقەوە هۆشداریی دەدات و رایدەگەیێنێت "هۆشداری دەدەم بە هاووڵاتی عێراق لەبارەی شتێکەوە؛ ئەگەر بودجەی ساڵی ٢٠٢١ پەسند نەکرێت، ئەوا لە مانگی یەکدا رووبەڕووی کێشەی مووچە دەبینەوە؛ هەر لە ئێستاوە ئەوە دەڵێین، دواتر نەڵێن حکومەتی بۆچی مووچە نادات. ئێستا بابەتەکە روونە، ئەویش ئەوەیە ئامادەین مووچە دابین بکەین بەڵام دەبێت بودجە هەبێت و دەنگی لەسەر بدرێت، هیچ وڵاتێک نییە یەک ساڵ بودجەی نەبێت. ئەمە تاوەکو ئیستا نەبووە، لە شکستخواردووترین وڵاتی جیهان ئەمە رووی نەداوە، کەچی ئەمە دووجار لە عێراق روودەدات".     بەڵام سەرۆکی لیژنەی دارایی پەرلەمانی عێراقیش وەڵامی خۆی هەیە. هەیسەم جبووری بە تۆڕی میدیایی رووداوی راگەیاند، دەبێت حکومەت پەلە بکات لە ناردنی پرۆژەیاسای بودجە و کەمتەرخەمییەکان نەخاتە ئەستۆی پەرلەمان.   د. هەیسەم جبووری، سەرۆکی لیژنەی دارایی پەرلەمانی عێراق بە تۆڕی میدیایی رووداوی راگەیاند "سەرسووڕمانین لە لێدوانەکانی حکومەت کە دەڵێت پێویستە بودجە پێش مانگی یەک پەسند بکرێت، لەکاتێکدا خۆی پرۆژەیاسای بودجەی رەوانەی پەرلەمان نەکردووە، بێگومان ئەو دواکەوتنە کاریگەری دەبێت لەسەر دواکەوتنی پەسندکردنی یاساکە، بۆیە نووسراوی زۆرمان بۆ حکومەت کردووە، دوایینیان چەند رۆژ لەمەوبەر بووە بەوەی پێویستە ناردنی پرۆژەیاسای بودجە پەلەی تێدا بکرێت، بەمەبەستی پەسندکردنی".   عەبدولزەهرە هینداوی، گوتەبێژی وەزارەتی پلادانانی عێراق دەڵێت، وەزارەتەکەی پلانی وەبەرهێنانی لە بودجەی ٢٠٢١ تەواوکردووە و پرۆژەکەش لە ماوەی مانگێکدا رەوانەی پەرلەمان دەکرێت، دوای ئەوەی لەلایەن ئەنجوومەنی وەزیرانەوە پەسند دەکرێت.  پەرلەمانی عێراق پێویستی بە نزیکەی ٤٥ رۆژە بۆ تاوتوێکردنی پرۆژە یاسای بودجە، بەهەمان شێوە هۆشداری دەدات کە دواکەوتنی پرۆژە یاساکە، گرفت بۆ مووچە دروستدەکات.   ئەحمەد سەفار، بڕیاردەری لیژنەی دارایی لە پەرلەمانی عێراق رایدەگەیێنێت، پێش پەسندکردنی یاسای قەرز، مستەفا کازمی پێی راگەیاندوون لە ماوەی ئەم مانگەدا بودجەی ساڵی ٢٠٢١ دەنێرێتە پەرلەمان. دەڵێت، "ئەگەر لەو ماوەیەشدا پەسندی نەکات، ئەوا کێشە بۆ مووچەی مانگی کانوونی دووەمی ساڵی داهاتوو دروست دەبێت. "  بۆ چارەسەرکردنی کێشەی بودجە و مووچەی فەرمانبەران، ئەحمەد سەفار دەڵێت، دەبێت رێککەوتنێک بکرێت، "دەبێت شاندێکی سیاسی و شاندێکی حکومیش بێت، تاوەکو پشکی هەرێمی کوردستان جێگیر بکرێت و ئیدی فەرمانبەرانی هەرێمی کوردستان هەموو مانگێک دوو دڵ نەبن".   لەبارەی کاتی سەردانی شاندەکەی هەرێمی کوردستان، ئەحمەد سەفار گوتی، نازانێت کەیە، بەڵام "گوتویانە بە زووترین کات دێن و هەتاوەکو کارێکیش بۆ مووچەی مانگەکانی تشرینی دووەم و کانوونی یەکەم بکەن".   ئەوەی کە پەیوەندی بە پشکی هەرێمی کوردستانەوە هەیە، جەمال کۆچەر، ئەندامی لیژنەی دارایی پەرلەمانی عێراق بە رووداوی راگەیاند، بڕی ئەو بودجەیە پشت بە رێککەوتنی نێوان هەولێر و بەغدا دەبەستێت، چونکە رێککەوتنەکەیان دەکرێتە بڕگەیەک لە یاساکە و لەسەر ئەو بنچینەیە بودجە بۆ هەرێمی کوردستان دەنێردرێت.