بڵاوبوونەوەی ئامارەکانی پەیوەست بە گەشەی ئابووریی چین لە کاتێکدایە کە ئەو وڵاتە بەراورد بە وڵاتانی دیکەی وەکو ئەمریکا باشتر توانیویەتی رووبەڕووی ڤایرۆسی کۆرۆنا بێتەوە و، لە ساڵی ٢٠٢١ دا چالاکییە ئابوورییەکان خێراتربووە.  لە ساڵی ١٩٧٠ وە کە حکومەتی چین چاکسازی بنەڕەتی لە ئابووریی خۆی دەستپێکرد، هیچکات گەشەی ئابووری وەک ئەوەی کە لە ساڵی رابردوودا روویداوە نەبووە.  سەرەڕای ئەوەش بەپێی ئامارە فەرمییەکانی چین، گەشەی ئابووری و بووژانەوەی ئابووری لە چارەکی چوارەم لە چین زۆر دیار و ئاشکرابووە و هەمووانی سەرسام کردووە.  لە چارەکی چوارەمی ساڵی رابردوو ئابووریی چین بە رێژەی ٦.٥ % گەشەی کردووە. ئەمەش هێمای ئەوەیە کە ئەو وڵاتە رێگەی خۆی بەباشی دەبڕێت بەرەو ئاساییبوونەوەی ژیان و دەستپێکردنی چالاکییە ئابوورییەکان لە ساڵی ٢٠٢١ دا باشتر لە ساڵی رابردوو.  ساڵی رابردوو کە بە "ساڵی کۆرۆنا" دەناسرێت، گەشەی ئابووریی زۆربەی وڵاتەکان دابەزینێکی مێژوویی تۆمارکرد، بەڵام چین توانیی دووبارە ئابوورییەکەی بەر پێش ببات، لە ساڵی ٢٠٢٠ لەنێو ١٠ دەوڵەمەندترین وڵاتانی جیهان تەنیا چین توانیی پێش تەواوبوونی ٢٠٢٠ گەشەی ئابووریی خۆی لە ژێر سفر دەربهێنێت، بەپێی پێشبینی سەنتەری لێکۆڵینەوەی ئابووری و بازرگانی لە ساڵی ٢٠٢٨ چین دەبێتە یەکەم وڵات لەڕووی ئابوورییەوە.  سەنتەری لێکۆڵینەوەی ئابووری و بازرگانی لە بەریتانیا پێشتر پێشبینی کردبوو کە لە ساڵی ٢٠٣٢ چین ببێتە بەهێزترین ئابووریی جیهان، بەڵام پەتای کۆرۆنا پێنج ساڵ چینی بردە پێشەوە، سەنتەرە بەریتانییەکە پێی وایە "بەرپرسانی چین زۆر بەباشی وەڵامی پەتای کۆرۆنایان داوەتەوە و، لە ئەنجامدا کەمترین کاریگەریی کۆرۆنا لەسەر وڵاتەکە دیارە بەراورد بە وڵاتانی دیکە".  چین دوای ئەمریکا دووەم گەورەترین ئابووری جیهانە، لە سێ مانگی سەرەتای ٢٠٢٠ بەهۆی داخستنی کارگەکانەوە، گەشەی ئابووری ٦.٨ % دابەزی، بەڵام دوای کردنەوەی بەشێک لە کارگە و کۆمپانیاکان ئابوورییەکەی ٤.٩ % گەشەی کردووە بەراورد بە ساڵی رابردوو.  چین لە ساڵی ٢٠١٠ بووە دووەم بەهێزترین ئابووریی جیهان دوای ئەوەی قەبارەی بەرهەمی نێوخۆیی بۆ شەش تریلیۆن دۆلار بەرزکردەوە و پێش ژاپۆن کەوت. هەروەها پێشتر چین لە ساڵی ٢٠٠٠ تەنیا ٣.٦ % ـی ئابووری جیهانی پێکدەهێنا، بەڵام لە ساڵی ٢٠١٩ رێژەکەی بەرزکردەوە بۆ ١٨ %.