هوود لەکاتی بەشداریکردنی لە کۆڕبەندێکی دەزگای واشنتن بۆ توێژینەوەی رۆژهەڵاتی نزیک بەناوی ' ستراتیژییەک بۆ عێراق '،  ئاماژەی بەوە کرد ئیدارەی ئێستای ئەمریکا گرنگی بە پەیوەندییەکانی لەگەڵ عێراق دەدات و بەجددی هەوڵی سەقامگیریی لە عێراق دەدات. هەروەها لە زۆر بواردا وەک پەروردە، تەندروستی، ئاسایش , وزە و ئابووری، هاوکاری عێراق دەکات.  سەبارەت بە دۆخی ئەمنیی عێراق بە گشتی، هوود باسی لەوەکرد گرووپە میلیشیاکان بوونەتە هۆی دروستکردنی دۆخێکی ناسەقامگیر لە عێراقدا و کارەکانیان پێشێلکاری دژ بە مافی مرۆڤی لە عێراق دروستکردووە، گوتیشی ئەمریکا هاوکاری حکومەتی عێراق دەکات بۆ رووبەڕووبوونەوەی پێشێلکارییەکان کە لەلایەن ئەو گرووپانەوە دەکرێن.  سەبارەت بە کێشەکانی ئەمریکاش لەگەڵ ئەو گرووپانە، هوود باسی لە هێرشی ناوبەناوی میلیشیاکانی نزیک لە ئێران کرد بۆ سەر سەربازانی ئەمریکا و بەرژەوەندییەکانی ئەمریکا لە عێراق و گوتی: "ئەمریکا لە شەڕدا نییە لەگەڵ میلیشیاکان، بەڵکو دەیەوێت ئەم گرووپانە خۆیان لە هێرشکردنە سەر ئەمریکییەکان بەدووربگرن و واز لە گەلی عێراق بهێنن". گوتیشی نایانەوێت زۆربەی گفتوگۆ و دیالۆگەکانیان لەگەڵ عێراق تەنیا بۆ باسکردن لە میلیشیاکان و هێرشە مووشەکییەکان تەرخان بکەن.  سەبارەت بە هاوکارییەکانی ئەمریکاش بۆ عێراق، ئاماژەی بەوەکردووە، ئەمریکا بەردەوامە لە هاوکاریکردنی بەغدا و هەولێر بۆ رووبەڕووبوونەوەی پەتای کۆرۆنا و ئەو ئاڵنگارییانەی بەهۆی پەتاکەوە دروست بوون.  سەبارەت بە هەرێمی  کوردستانیش، هوود ئاشکرای کرد: "ئەمریکا پرۆژەیەکی نوێی هەیە بۆ هاوکاریکردنی کەرتی غاز لە کێڵگەی گازی کۆرمۆر لە هەرێمی کوردستان کە لە هاوئاهەنگییەکی نوێی گەشەپێدانی داراییدا کاری لەسەر دەکرێت".  بەپێی ئەو پرۆژەیە نوێیە کە بە گوتەی ئەو ٢٥٠ ملیۆن دۆلاری بۆ خەرج دەکرێت، بەرهەمی غازی سروشتی لە کێڵگەکە بەرزتر دەکرێتەوە.  هوود گوتی: "ئەو پرۆژەیە هاوکاری هەرێمی کوردستان دەکات بۆ ئەوەی گازی سرووشتی لە جیاتی گازوایل و سووتەمەنی ژەهراوی بۆ بەرهەمهێنانی وزە، بەکاربهێنێت، کە ئەوەش هاوکار دەبێت بۆ پاکڕاگرتنی ژینگە و رێگریکردن لە پیسبوونی هەوا بەهۆی بەرهەمەکانی دیکەی سووتەمەنییەوە".   هەروەها سەبارەت بە پەروردەوە، ئاماژەی بەوەکرد پێش پەتای کۆرۆنا زیاتر لە ١٢٠٠ قوتابی عێراقی لە زانکۆکانی ئەمریکا خوێندویانە، بەڵام دەڵێت ئەمریکا دەیەوێت ئەو ژمارەیە زیاتر بکات لە داهاتوودا، ئاشکراشی کرد "ئەمریکا پلانی هەیە زانکۆکانی موسڵ، فەللوجە، تکریت و ئەنبار دووبارە بنیاتبنێتەوە کە داعش وێرانی کردوون".  سەبارەت بە ناوچەکانی دیکەش جۆی هوود گوتی: "عێراق خۆی دەبێت توانای پەرەپێدانی زانکۆکانی ناوچەکانی دیکەی هەبێت چونکە عێراق وڵاتێکی هەژار نییە و توانای هەیە لەو ناوچانەی بەهۆی شەڕەوە وێران نەبوون خۆی کاریان تێدا بکات".  جگە لەو هاوکارییانەش هوود باسی لە هاوکارییەکانی دیکەی ئەمریکا کرد کە لە رێگەی یۆنامی و ئاژانسەکانی نەتەوە یەکگرتووەکانەوە پێشکەشی عێراقی دەکات بە گشتی.  بابەتی هەڵبژاردنەکانی عێراقیش لە مانگی ئۆکتۆبەری ئەمساڵ یەکێکی دیکە بوو لەو پرسانەی هوود لەو کۆڕبەندەدا تیكشی خستەر و  گوتی: "ئەمریکا دەیەوێت هاوکاری عێراق بکات بۆ بەڕێوەبردنی هەڵبژاردنێكی رێکوپێک، بۆ ئەو مەبەستەش ١٠ ملیۆن دۆلاری لەڕێگەی یۆنامیەوە پێشکەش کردووە".  هوود داوای کرد ئەو هەڵبژاردنە  ئازاد و دادپەروەر بێت، هۆشداری دا و گوتی: "ئەگەر ئەمریکا لەڕێگەی چاودێرییەکانییەوە بۆی دەربکەوێت هەڵبژاردنەکە پاک و بێگەرد نییە شەرم لە دەرەنجامەکانی ناکات و بە ئاشکرا دەڵێط کە ئەو هەڵبژاردنە شەرعی نییە و راستییەکەش ناشارنەوە".