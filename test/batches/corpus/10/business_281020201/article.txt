ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، ئەمڕۆ لیژنەی دارایی پەرلەمان لەگەڵ بریکاری وەزیر و بەڕێوەبەری گشتیی وەزارەتی دارایی حکومەتی عێراق کۆدەبێتەوە، بۆ ئەوەی بزانێت پارەی بەردەست چەندە. بۆ ئەوەی دواتر بڕیار لەسەر پرۆژە یاسای قەرز بدەن.  ئەحمەد سەفار گوتی: "چەند سەرچاوەیەک لە حکومەتی عێراقەوە دڵنیایی ئەوەیان داوە کە پارە بۆ مووچە ئامادەیە و بەشدەکات، بەڵام لیژنەی دارایی دڵنیایی دەوێ، بۆیە ئەمڕۆ چوارشەممە لەگەڵ وەزارەتی دارایی کۆدەبێتەوە، ئەگەر بزانێت پارەی بەردەست بەشی پێویست ناکات، پرۆژە یاسای قەرزکردن دەبەنە پەرلەمان، لە ئەگەری پەسندکرنیشی، لە یەک هەفتەدا مووچە مانگەکانی ١٠ و ١١ دابەشدەکات".  رۆژی سێشەممە ٢٠٢٠/١٠/٢٧ لیژنەی دارایی پەرلەمانی عێراق بە سەرۆکایەتی حەسەن کەعبی جێگری سەرۆکی پەرلەمان کۆبووەوە و گفتوگۆیانکرد لەبارەی پرۆژەیاسای پڕکردنەوەی کورتهێنانی دارایی ساڵی ٢٠٢٠. ئەو قەرزەی حکومەت داوای دەکات کە ٤١ تریلیۆن دینارە، بڕێکی زۆرە.   د. ئەحمەد سەفار، بڕیاریدەری لیژنەی دارایی پەرلەمانی عێراق  دەڵێت بەهیچ شێوەیەک لیژنەکەیان و پەرلەمان لەسەری رازی نابێت و دەبێت کەمبکرێتەوە.  کاری لە پێشینەی ئەو قەرزەش دەبێت بۆ مووچە، خانەنشینی و  تۆڕی چاودێری کۆمەڵایەتی بێت، نەک بابەتی دیکە.  بڕیاریدەری لیژنەی دارایی پەرلەمانی عێراق روونیکردەوە، لە کۆبوونەوەکەدا نەگەیشتوونەتە هیچ ئەنجامێک و بڕیاردراوە لیژنەکەیان رۆژی چوارشەممە میوانداریی هەریەک لە بریکاری وەزارەتی دارایی، بەڕێوەبەری گشتیی بودجە، بەڕێوبەری قەرزی گشتی و بەڕێوەبەری ژمێریاریی گشتی لە وەزارەتی دارایی عێراق بکات، بۆ ئەوەی روونکردنەوەی پێویستیان پێبدەن، لەسەر ئەو بنەمایە بڕیار لەسەر بڕی ئەو قەرزە بدەن بۆ ئەو چەند مانگەی ماوە.  د. ئەحمەد سەفار، ئاماژەی بەوەشکرد، چەند پێشنیازێک هەیە بۆ کەمکردنەوەی ئەو ٤١ تریلیۆن دینارە، بەشێک داوای ٢٠ تریلیۆن دینار، بەشێکی دیکە ١٥ و بەشێکی دیکەش داوای پێدانی ١٠ تریلیۆن دینار دەکەن، بەڵام رەنگە لە کۆتاییدا ١٥ تریلیۆن دینارەکە پەسندبکرێت، بۆ ئەو چەند مانگەی ماوە.