سەرەتای ئەم هەفتەیە پاکێجی هاندانی ئابووریی ئەمریکا بە بڕی ٩٠٠ ملیار دۆلار لە کۆنگرێسی ئەمریکا دەنگی لەسەردرا، بەڵام دوای ئەوەی کە نێردرا بۆ سەرۆکی ئەمریکا، دۆناڵد ترەمپ داوای کرد کە بڕی هاوکارییەکان بۆ هاووڵاتیانی ئەمریکا لە ٦٠٠ دۆلارە زیادبکرێت بۆ ٢٠٠٠ دۆلار تەنانەت ٤٠٠٠ دۆلاریش.  ئەو هەنگاوەی دۆناڵد ترەمپ بۆ داواکردنی زیادکردنی هاوکارییە داراییەکان سەیر نییە، چونکە لە بەشێک لە ئەندامانی کۆمارییەکان لە کۆنگرێس نیگەرانە.   هەرچەندە سەرۆکی ئەمریکی رۆژی رابردوو واژۆی لەسەر هاندانە ٩٠٠ ملیار دۆلارییەکە کرد، بەڵام پێش پەسندکردنی ئەو پرۆژە یاسایە، دیموکراتەکان بەردەوام داوایان دەکرد کە بڕی یارمەتییە هەفتانەکان بە هاووڵاتیانی ئەمریکی ٢٠٠٠ دۆلار بێت و کۆمارییەکان دژی ئەو بیرۆکەیە بوون، تاوەکو دواجار لەسەر ٦٠٠ دۆلار رێککەوتن.  بڕیارە ئەمڕۆ سێشەممە ئەنجوومەنی پیرانی ئەمریکا تاوتوێی بڕیارە نوێکەی ئەنجوومەنی نوێنەران بکات و دەنگی لەسەر بدات، بەڵام بەوپێیەی کە کۆمارییەکان لەسەرەتاوە دژی ئەو بیرۆکەیە بوون، ئەگەری کەمە کە ئەنجوومەنی پیران رازی بن بە زیادکردنی یارمەتییە هەفتانەکان بۆ هاووڵاتیانی ئەمریکی لە ٦٠٠ دۆلارەوە بۆ ٢٠٠٠ دۆلار.  هاوکات ئەگەر هاتوو ئەنجوومەنی پیران لە هەر دۆخێکدا دەنگ بەو زیادکردنە بدات، ئەوا بڕی هاندانە ئابوورییەکانی ئەمریکا زیاتر لە ٤٠٠ ملیار دۆلاری دیکەی بۆ زیاد دەبێت.  ئەنجوومەنی نوێنەرانی ئەمریکا هەروەها لە کۆبوونەوەی شەوی رابردووی خۆیان ڤیتۆی دۆناڵد ترەمپ، سەرۆکی ئەمریکایان لەسەر بودجەی ٧٤٠ ملیار دۆلاری بەرگریی ئەمریکا بە زۆرینەی دوو لەسەر سێی دەنگەکان رەتکردەوە.  پێشتر دۆناڵد ترەمپ بودجەی وەزارەتی بەرگریی ئەمریکا کە لەلایەن کۆنگرێسەوە پەسندکرابوو، لە "رقی هەڵوێستی هەندێ لە ئەندامانی کۆنگرێس" کە سەر بە کۆمارییەکانن ڤیتۆ کردبوو.  هەندێ لە ئەندامانی ئەنجوومەنی نوێنەرانی ئەمریکا سەر بە پارتی کۆمارییەکانن دانیان بە سەرکەوتنی جۆ بایدن لە هەڵبژاردنی سەرۆکایەتیی ئەمریکادا نابوو، لەبەر ئەوەش دۆناڵد ترەمپ رقی لێ هەڵگرتبوون. هەرچەندە بڕی بودجەی بەرگریی ئەمریکا لەلایەن کۆمارییەکانیشەوە دەنگی لەسەر دراوە و زیادکرداوە بۆ ٧٤٠ ملیار دۆلار، بەڵام دۆناڵد ترەمپ ڤیتۆی کردبوو.  واژۆکردنی پاکێجی هاندانی ٩٠٠ ملیار و ئێستاش کە ئەنجوومەنی نوێنەرانی ئەمریکا دەنگی بە زیادکردنی هاندانەکان داوە کاریگەریی ئەرێنی لەسەر بازاڕەکانی بۆرسەی جیهان بەتایبەتی ئەمریکا و ئاسیا داناوە کە بەرەبەیانی ئەمڕۆ کرانەوە.  لە کاتی کردنەوەیاندا، بازاڕەکانی بۆرسەی ئاسیا بووژانەوە و بەهای بۆرسەی ژاپۆن بەرێژەی ١.٦٢ % بەرزبووەوە. هاندانە نوێیەکانی ئەمریکا هاوکات کاریگەریشی لەسەر بازاڕی نەوت و زێڕ داناوە.  ئەوە لەکاتێکدایە نرخی بەرمیلێک نەوتی برێنت ئەمڕۆ سێشەممە لە سەرووی ٥١ دۆلارەوە مامەڵەی پێوەکرا.  بە گوتەی بەشێک لە شارەزایانی بواری نەوت، داخرانی بەشێک لە بازاڕەکانی ئەمریکا و ئەوروپا بەهۆی شەپۆلی نوێی کۆرۆنا ناهێڵێت نرخی نەوت لەو ئاستانە زیاتر بەرزبێتەوە، ئەگەر نا پێشبینی دەکرێت نرخی نەوت لە سەرەتای ساڵی داهاتووەوە دوای ئاسانکردنی رێوشوێنەکانی هاتووچۆ زیاتر بەرزبێتەوە.  ئەوە لەکاتێکدایە نرخی هەر ئۆنسەیەک زێڕ بەرەبەیانی ئەمڕۆ سێشەممە بە ١٨٨٣ دۆلار مامەڵەی پێوەکرا. جگە لە کاریگەریی پاکێجی هاندانی ئابووریی ئەمریکا، دابەزینەوەی بەهای دۆلار بووەتە هۆکاری بەرزبوونەوەی بەهای زێڕ.