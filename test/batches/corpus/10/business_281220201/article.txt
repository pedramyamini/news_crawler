پێشبینیدەکرێت کۆمپانیای ' ئاکسا ئەکسن ' بۆ بازرگانیی وزەی کارەبا، لەڕێگەی هێڵی سلۆپی - زاخۆ وە، نزیکەی ١٥٠ مێگاوات کارەبا هاوردە بکات، دوای ئەوەی دەستەی رێکخستنی بازاڕی وزە لە تورکیا، رێگەی بەو هەنگاوەدا.  بەپێی گرێبەستی نێوان هەردوو وڵات، گەیاندنی کارەبای تورکیا بۆ عێراق لە ٢٨ی کانوونی یەکەمەوە دەستپێدەکات و تاوەکو تشرینی دووەمی ساڵی ٢٠٢١ بەردەوام دەبێت.  ئەمە لە کاتێکدایە کە وەزارەتی کارەبای عێراق، دوێنێ یەکشەممە ئاشکرایکرد، بەغدای پایتەخت و شارەکانی دیکەی باشووری وڵاتەکە، رووبەڕووی پچڕانی گەورەی تەزووی کارەبا بوونەتەوە، دوای ئەوەی ئێران بڕی غازی هەناردەکراوی خۆی بۆ عێراق کەمکردووەتەوە.  ئەحمەد موسا، گوتەبێژی وەزارەتی کارەبای عێراق ئاشکرایکرد، ئێران بڕی غازی هەناردەکراوی خۆی بۆ عێراق لە ٥٠ ملیۆن مەتر سێجا بۆ تەنیا ٥ ملیۆن مەتر سێجا کەمکردووەتەوە، ئەمەش بەهۆی دواکەوتنی دانەوەی قەرزەکانی ئێران لەلایەن عێراقەوە.  گوتەبێژەکە ئەوەشی خستەڕوو، لایەنی ئێرانی پێیڕاگەیاندوون بڕی غازەکە بۆ ٣ ملیۆن مەتر سێجا کەمدەکەنەوە.  گوتەبێژەکە ئاشکرایکرد بەو غاز لێبڕینەی ئێران، عێراق  ٦٥٥٠ میگاوات کارەبای لەدەستداوە، ئەوەشی خستەڕوو بەکارهێنانی کارەبا لە کاژێرەکانی وەرزی زستاندا دەگاتە ١٩ هەزار میگاوات، لە کاتێکدا عێراق خۆی تەنیا توانای بەرهەمهێنانی نزیکەی ١١ هەزار مێگاوات کارەبای هەیە، بۆ پڕکردنەوەی ئەو کەموکورتییەش، پشت بە هاوردەکردن دەبەستێت.  بڕیارە سبەی سێشەممە، رەزا ئاردکانیان، وەزیری وزەی ئێران، سەردانی عێراق بکات، بۆ گفتوگۆ لەگەڵ هاوتا عێراقییەکەی، لەبارەی دواکەوتنی عێراق لە دانەوەی ئەو قەرزانەی بەهۆی هەناردەکاری لە ئێران، لەسەری کەڵەکەبووە.  موسا داوای چارەسەرکردنی گرفتەکەی لەگەڵ ئێران کرد، لەپێناو نەپچڕانی یەکجاریی کارەبا لە بەغدا و شارەکانی دیکەی عێراق.  پێشتر ئەمریکا چەندینجار بواردنی لە سزاکانی خۆی لەسەر ئێران، بۆ عێراق ئەنجامدابوو، رێگەدانەکان هەمیشە لە نێوان ٩٠ تاوەکو ١٢٠ رۆژدا درێژ دەکرانەوە، تا رێگە بە بەغدا بدات بۆ کڕینی وزە لە ئێران، بەڵام لە دوایین بواردنی ئەمریکادا بۆ ئەو کارە، رێگەدانەکە بۆ ماوەی تەنیا ٤٥ رۆژ درێژکرایەوە.  ویلایەتە یەکگرتووەکانی ئەمریکا، کاردەکات بۆ ئەوەی عێراقی دەوڵەمەند بە نەوت و دووەم بەرهەمهێنەری نەوت لە نێو رێکخراوی ' ئۆپیک '، پێویستیی خۆی لە کارەبا دابین بکات، بەڵام عێراق بەئاسانی ئەوەی بۆ ناکرێت، بەتایبەت کە ئێستا نرخی نەوت لە بازاڕەکانی جیهاندا بەهۆی کۆرۆناوە زۆر دابەزیووە.