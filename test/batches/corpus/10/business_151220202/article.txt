بانکی ناوەندیی عێراق، لە راگەیێندراوێکدا کە لە ماڵپەڕی فەرمی خۆیدا بڵاوی کردووەتەوە، رایگەیاندووە: "داوا لە کۆمپانیاکانی ئاڵوگۆڕکردنی دراوی بیانی لە هەرێمی کوردستان دەکەین، کە دەخوازن مۆڵەتی کارکردنیان پێبدرێ و وەکو کۆمپانیای مۆڵەتپێدراو بۆ ئاڵوگۆڕکردنی دراو لای بانکی ناوەندی تۆماربکرێن، مۆڵەتی کارکردن لە بانکی ناوەندی بەدەستبهێنن".  بەپێی راگەیێندراوەکەی بانکی ناوەندیی عێراق تۆمارکردنی ئەو کۆمپانیانە بەپێی یاسای هەموارکراوی کۆمپانیاکان ژمارە (٢١) ساڵی ١٩٩٧ دەبێت، لەگەڵ یاسای بانکی ناوەندی ژمارە (٥٦) ساڵی ٢٠٠٤.  بانکەکە دەڵێت وەرگرتنی مۆڵەت لە بانکی ناوەندی سوودی بۆ ئەو کۆمپانیایانە دەبێت: "بەدەستهێنانی مۆڵەت دەستکەوتی دەبێ، بەپێی ئەو قەبارەی کە بۆ کۆمپانیاکە دیاری دەکرێت، لە پۆلێنەکانی (A , B , C) لە بانکی ناوەندی".  تۆمەتی زۆر دەدرێتە پاڵ بانکی ناوەندیی عێراق بەوەی گوایە جیاکاری لە نێوان بانکەکان و کۆمپانیا کڕیارەکانی دراوی بیانی دەکات، بەپێی پۆلێنێکی تایبەت و بە لەبەرچاوگرتنی بەرژەوەندیی کەسانێک دراوی بیانی دەفرۆشێتە بانک و کۆمپانیاکان، بۆیە سکاڵای یاسایی لە دژی بانکەکە تۆمارکراوە.  خالید جەشعەمی، ئەندامی لیژنەی دەستپاکی لە پەرلەمانی عێراق لە هەژماری خۆیدا لە تویتەر نووسیویەتی: "زیانی دەوڵەتی عێراق لە زیادکردنی بەدناوی فرۆشتنی دراو، بەهۆی سیاسەتەکانی بانکی ناوەندی و پارێزگاری بە وەکالەتی بانکەکە، تەنیا ئەمڕۆ (دووشەممە ١٤/١٢/٢٠٢٠) گەیشتە ٢٧ ملیار و ٦٠٠ ملیۆن دینار. بوێری هاوشێوەم بۆ دزیکردن و بەفیڕۆدانی سامانی گشتی نەبینیوە".  ئەو پەرلەمانتارە رووی قسەکانی لە سەرۆکوەزیرانی عێراق دەکات و دەڵێت: "سەرۆکوەزیران کوا هەڵوێستت بەرامبەر ئەو پارێزگارەتان کە بە وەکالەت داتانمەزراند؟ بە پێچەوانەی مەرجەکانی یاسا، ئایا دەکرێ بانکی ناوەندی هەر دۆلارێک بە نرخی ١١٩٠ دینار بە بانکە تایبەتەکان بفرۆشێ، کەچی ئەمڕۆ نرخی لە بازاڕ ١٣١٠ دینارە! ئەم گاڵتەجاڕییە چییە! ئەم سووکایەتیکردنە بە سامان و خێری گەل چییە! ".