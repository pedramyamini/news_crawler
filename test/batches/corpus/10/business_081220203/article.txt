هەروەها لە دەقی نووسراوەکەدا هاتووە: "بەو شێوەیە حکومەتی هەرێم ئامادەیی خۆی پێشاندەدات بۆ جێبەجێکردنی ئەو پابەندبوونانەی کە بەپێی یاساکە دەکەونە سەرشانی، هاوکات فەرمان بە لایەنە پسپۆڕەکان لە هەرێم کراوە بۆ خۆئامادەکردن بۆ کارکردن بەپێی ئەو پابەندبوونانە، پێشنیازیش دەکەین کۆبوونەوەیەکی تەکنیکی لە نێوان لایەنە پسپۆڕەکان لە هەردوو حکومەتدا سازبکرێ بۆ رێککەوتن لەسەر رێگەچارەکانی جێبەجێکردنی پابەندبوونەکان کە بەپێی یاساکە دەکەونە سەرشانی هەردوولا".  پەرلەمانی عێراق لە ١٢ ـی تشرینی دووەمی ٢٠٢٠ پرۆژە یاسای پڕکردنەوەی کورتهێنانی دارایی عێراق بۆ ساڵی ٢٠٢٠ بێ رەزامەندی کورد پەسەندکرد.  لە دەقی بڕگەی تایبەت بە پشکی هەرێمی کوردستان لە یاسای پڕکردنەوەی کورتهێنانی دارایی ساڵی ٢٠٢٠ دا هاتووە: "پشکی هەرێمی کوردستان لە کۆی خەرجیی راستەقینە دیاری دەکرێت، دوای گلدانەوەی خەرجییە سەروەرییەکان، کە لە یاسای بودجەی ٢٠١٩ دا دیاریکراون، بە مەرجێک حکومەتی هەرێمی کوردستان پابەند بێ بە رادەستکردنی داهاتی نەوتی هەناردەکراو لە هەرێمی کوردستانەوە، بەو بڕەی کە کۆمپانیای فرۆشتنی نەوتی عێراق (سۆمۆ) دیاری دەکات، لەگەڵ رادەستکردنی داهاتە نانەوتییە فیدراڵییەکان، ئەگەر هەرێمی کوردستان پابەند نەبێ، ئەوا نابێ خەرجییەکانی بۆ رەوانە بکرێت".