لە نووسراوێکی فەرمیی وەزارەتی دارایی و ئابووریی هەرێمی کوردستاندا بە ژمارە ٥٦٦ کە لە رۆژی ٧ ـی کانوونی یەکەمی ٢٠٢٠ لەبارەی یاسای پڕکردنەوەی کورتهێنانی دارایی عێراق ٢٠٢٠ دەرچووە و واژۆی ئاوات شێخ جەناب، وەزیری دارایی و ئابووریی لەسەرە و رەوانەی وەزارەتی دارایی عێراقی کردووە، هاتووە: "ئاماژە بە نووسراوتان، ژمارە ٢٠٧٥ لە ٢٠٢٠/١١/٢٢ دەمانەوێ روونیبکەینەوە، کە حکومەتی هەرێمی کوردستان لاری نییە لە جێبەجێکردنی ناوەڕۆکی ئەو نووسراوەتان، پێشتریش بەڕێز سەرۆکوەزیرانی هەرێم نامەیەکی فەرمی بە هەمان ناوەڕۆک رەوانەی بەڕێز سەرۆکوەزیران کرد، تێیدا ئامادەیی هەرێمی روونکردەوە بۆ جێبەجێکردنی پابەندبوونەکانی بەرامبەر ئەوەی حکومەتی فیدراڵ شایستە داراییە دانپێدانراوەکانی هەرێم لە یاساکە دابینبکات".