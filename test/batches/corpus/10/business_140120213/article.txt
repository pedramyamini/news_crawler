ستیفان ئێستا لە ئەمریکا دەژی، نزیکەی ١٠ ساڵ پێش ئێستا لە بەرامبەر فێرکردنی چۆنێتی بەکارهێنانی چەند بەرنامەیەکی کۆمپیوتەر حەوت هەزار و ٢ بیتکۆینی وەرگرتووە کە ئەو کات نرخی بیتکۆین هێندەی ئێستا گران نەبوو.  نرخی یەک بیتکۆین ئەو کات لەنێوان دوو بۆ شەش دۆلار بوو، بەڵام ئێستا نرخی بیتکۆینیک دەگاتە ٣٤ هەزار دۆلار، کاتێک ستیفان بیتکۆینەکانی وەرگرتووە لە هەژمارەکەی دایناوە و، پاسوۆردی هەژمارەکەی لە هارد درایڤێک بە ناوی IronKey کە تایبەتە بە هەڵگرتنی پاسوۆرد، داناوە و ئێستا پاسوۆری هاردەکەی بیر نەماوە.     ستیفان لەبارەی ئەو دۆخەی ئێستا تێیکەوتووە دەڵێت: "هەندێکجار لە شوێنەکەی خۆم رادەکشێم و بیری لێدەکەمەوە، پاشان دەڵێم با بڕۆم بیر لە رێگەیەکی دیکە بکەمەوە و دەچمە سەر کۆمپیوتەرەکەم، دواتر بۆم دەردەکەوێت بەو شێوەیە ئەنجامی نابێت و دووبارە بێئومێد دەبم".  تۆماس تاوەکو ئێستا هەشت جار پاسوۆری هارد درایڤەکەی تاقیکردووەتەوە و هەڵە بووە، ئەگەر دوو جاری دیکە بەهەڵە پاسوۆرد بنووسێت، هاردەکەی دادەخرێت و جارێکی دیکە ناکرێتەوە.  لە سەرەتای ئەمساڵ بەهای دراوی دیجیتاڵی بیتکۆین توانیی ژمارەیەکی نوێی پێوانەیی تۆماربکات و لەماوەی یەک مانگدا بەهای بیتکۆین لە ١٧ هەزار دۆلارەوە گەیشتە ٤٠ هەزار دۆلار.  هۆکاری ئەم بەرزبوونەوە خێرایە دەگەڕێتەوە بۆ زیادبوونی خواست لەسەر ئەم دراوە کە پێشبینیدەکرێت ببێتە یەکێک لە سامانە متمانە پێکراوەکان، هەروەها لەلایەن پلاتفۆرمی پەیپاڵەوە و لە رێگەی دراوە ئەلیکترۆنییەکانەوە دەتوانرێت کڕین و فرۆشتنی پێوە بکریت. هۆکاری سێیەمیش دەگەڕێتەوە بۆ ئەوەی کە سندووقەکانی وەبەرهێنانیش ئێستە زیاتر لە جاران گرنگیی بەم دراوە دەدەن و مامەڵەی پێوەدەکەن.  ٢٢ی ئایاری ٢٠١٠، بیتکۆین کەوتە کار، ئەو رۆژە بەهای یەک بیتکۆین، لەسەرەتای درووستبوونیەوە بەردەوام لەبەرزبوونەوەدا بووە، بەجۆرێک کە درووستبوو، لە یەکەم رۆژدا بەهاکەی ٠.٠٠٨ دۆلار بوو، بەڵام لە ماوەی پێنج رۆژدا بەهای ١٠٠٠ % هەڵکشاو و بووە ٠.٠٨ دۆلار.  لەسەرەتادا ١٠.٠٠٠ بیتکۆین درا بەدوو پیتزا، واتە هەر پیتزایەک بە ٥.٠٠٠ بیتکۆین، بەڵام ئێستە بەهای تەنیا یەک بیتکۆین ٤٠ هەزار دۆلارە، هاوکات ئەم دراوە دیجیتاڵییە بەردەوام لە هەڵبەز و دابەزدایە، زۆرترین گۆڕانکاریی بەسەر بەهاکەیدا دێت، بۆیە دەبێت وەبەرهێنەران و ئەوانەی مامەڵەی پێوە دەکەن زۆر وریا بن.  بەهای بیتکۆین لە سەرەتای سەرهەڵدانی ڤایرۆسی کۆرۆنا نزیکەی ٧٠٠ % زیادیکردووە. لە ماوەی سێ هەفتەی رابردووشدا بەهای ئەو دراوە دیجیتاڵییە بەرێژەی ٥٠ % بەرزبووەتەوە. دوو هەفتە لەمەوبەر بەهای هەر بیتکۆینێک ٢٠ هەزار دۆلاربوو.