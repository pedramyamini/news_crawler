قەدەخەی هاتووچۆ لە مەدرید بەشێوەی نیمچەییە و بۆ ماوەی دوو هەفتە بەردەوامدەبێت.   پۆلیس لەسەر رێگە سەرەکییەکانی مەدرید بڵاوەیان پێکراوە و رێگە بە هاتووچۆی شۆفێران نادەن. هاوکات ئەو رێکارانەی حکومەتی ئیسپانیا سەپاندوونی، قەدەخەی زۆربەی گەشتەکان دەکات بۆ ناوەوە و دەرەوەی شاری مەدرید، بەهۆیەوە نزیکەی پێنج ملیۆن کەس بە زەحمەت دەتوانن گەشتی دەرەوەی شارەکە بکەن.  شارەوانیی مەدرید داوای لە خەڵک کردووە گەشتەکانیان زۆر گرنگ و پێویست نەبێت نەیکەن و دەبێت رێستۆرانتەکان لە کاژێر ١١ی شەو و فرۆشگەکانیش لە کاژێر ١٠: ٠٠ی شەو دابخرێن.  شەپۆلی دووەمی کۆرۆنا بەچڕی ئیسپانیای گرتووەتەوە و حکومەتی ناچار بە راگەیاندنەوەی رێکارەکانی بەرەنگاربوونەوەی ڤایرۆسی کۆرۆنا کردووە.  پێدرۆ سانچێز، سەرۆکوەزیرانی ئیسپانیا رێکارەکان بە "هەوڵێکی دروست" دەزانێت. هاوکات ئیزابێل دیاز یایوزۆ، سەرۆکی پارتی پارێزگارانی ئیسپانیا رایگەیاند، "رێکارەکان زیانێکی زۆر لە ئابوورییە لاوازەکەی ئیسپانیا دەدەن و بەرپرسانیش پێشێلی یاساکانی وڵاتیان کردووە".