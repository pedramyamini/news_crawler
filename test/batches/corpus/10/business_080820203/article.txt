شرۆڤەکارانی ئاژانسی سویس رێ کە بارەگای سەرەکی ئاژانسەکە لە سویسرایە و لەبواری دڵنیایی کاردەکات رایانگەیاندووە، تەقینەوەکانی بەندەری بەیرووت هاوشێوەی تەقینەوەکانی بەندەری تیانجینە لە چین کە لە ساڵی ٢٠١٥ روویدا و ١١٦ کەس بەهۆیەوە گیانیان لەدەستدا و ٢.٥ بۆ ٣.٥ ملیار دۆلار زیان بە بەندەرەکە گەیشت.   هاوکات جێسەلین لو کام، بەڕێوەبەری ئاژانسی ریزبەندیکردنی (AM Best) دەڵێت "ئەگەر بەراوردێک بکەین لەنێوان زیانەکانی بەندەری بەیرووت و بەندەری تیانجین، لە زیانەکان هاوشێوەن".  رۆژی سێشەممەی رابردوو لە دوو تەقینەوەی یەک لەدوای یەکدا کە وەک باسدەکرێت لە ئەنجامی گڕگرتنی ماددەی نیتراتی ئەمۆنیا بووە تەواوی بەنەدەرەکە وێرانبوو و زیانی زۆری لە باڵەخانە، رێستۆرانت و شوێنە بازرگانییەکاندا، هاوکات سایلۆی بەیرووت کە تاکە سایلۆیە لە لوبنان داڕما کە تەواوی ئەو دانەوێڵەیەی تێیدابوو لە دەرەوە هاوردەکرابوو. لە ئەنجامی تەقینەوەکان تاوەکو ئێستا بەپێی ئامارەکان ١٥٧ کەس گیانیان لەدەستداوە و زیاتر لە چوار هەزار کەیش برینداربوون.  زیانەکانی تەقینەوەکە لەسەر بەندەرەکە هەر تایبەت نییە بەو زیانەنەی راستەوخۆ بە بەندەرەکە کەوتوون بەڵکو پچڕانی زنجیرەی گواستنەوەش کە بە سەدان ملیۆن دۆلار دەخەمڵێندرێت و ماوەیەکی زۆر دەخایێنێت بۆ ئەوەی جارێکی دیکە بنیاتبندرێتەوە بەشێکن لە زیانەکان.  ئاژانسی میونش رێ کە هاوشێوەی سویس رێ لە بواری دڵنیایی کاردەکات باسی لەوە کردووە تەقینەوەکە زیانی زۆری بەدوای خۆیدا هێنانەوە و قسەی زۆریش لەسەر زیانەکان دەکرێت، بەڵام ئەوان هێشتا نەگەیشتووتەنە هەڵسەنگاندنی دیارکردنی بڕی زیانەکان.  هەر یەک لە کۆمپانیاکانی دڵنیایی (ئاکسا و ئەلایەنز)یش کە لە لوبنان کاردەکەن رایانگەیاند "هێشتا زووە باس لە هیچ ژمارەیەک بکرێت لەبارەی زیانەکان. "  تەقینەوەکەی بەیرووت کە بەشێک بۆ تەقینەوەی زیاتر لە دوو هەزار و ٧٠٠ تۆن لە ماددەی ئەمبارکراوی  نیتراتی ئەمۆنیا دەگەڕێننەوە، ترس و نیگەرانی لە چەند وڵاتێکی جیهان لەئاست ئەمبارکردنی ئەو ماددە کیمیاییەی دروستکردووە.  لە هیندستان، حکومەت فەرمانی دەرکردووە بە چاودێریکردنی زیاتر لە ٦٩٠ تۆن لە ماددەی نەتراتی ئەمۆنیۆم کە لە بەندەری چینای لە ویلایەتی تامیل نادرۆ لە باشووری هیندستان ئەمبارکراوە.  لە یەمەنیش چەند سەرچاوەیەکی میدیایی ئاشکرایانکردووە، زیاتر لە ١٣٠ حاوییە بە بڕی نزیکەی چوار هەزار و ٩٠٠ تۆن لە  نیتراتی ئەمۆنیا لە بەندەرێکی عەدەن لە باشووری یەمەن، زیاتر لە سێ ساڵە دانراون.  زانایانی بواری کیمیا بە رۆژنامەی فایناینشل تایمزی ئەمریکییان راگەیاندووە لەڕووی زانستییەوە ماددەی کیمیایی نیتراتی ئەمۆنیا لە شەش مانگ زیاتر ئەمبار ناکرێت و ئەمبارکردنیشی دەبێت بە گوێرەی رێنمایی و رێکارە زانستییەکان ئەنجامبدرێت.