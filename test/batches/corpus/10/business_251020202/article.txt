مستەفا عەبدولڕەحمان، سەرۆكی یەكێتیی هاوردە و هەناردەکارانی هەرێمی كوردستان بە تۆڕی میدیایی رووداوی راگەیاند "كاتێك دراوی ئێرانی و توركی بەرزدەبێتەوە یان دادەبەزێت ئەوان كەرەستەی خاو لە دەرەوە بە دۆلار دەكڕن، بۆیە كاریگەریی لەسەر نرخی هەندێك لە كاڵاكان نابێت، بەڵام ئەو كاڵایانەی ئێران و توركیا خۆیان بەرهەمی دەهێنن و كەرەستە خاوەكەشی لای خۆیانە، نرخەکانیان دادەبەزن".  سەرۆكی هاوردە و هەناردەکارانی هەرێمی كوردستان گوتیشی "دابەزینی نرخی دراوی ئێرانی و توركی كاریگەریی خراپی بۆسەر عێراق دەبێت، چونكە پرۆسەی ئاڵوگۆڕی بازرگانی لە ئاستێكدا سەقامگیر نابێت و دڵەڕاوكێ لەنێوان بازرگانانی عێراق و وڵاتانی دراوسێ دروستدەكات، ناتواندرێت گوژمەیەك دیاریبكرێت ئاڵوگۆڕی بازرگانیی پێوە بكرێت، چونكە کارگەکان دەترسن لەوەی كاتێك كەرەستەی خاو لە دەرەوە بە گران دەكڕن، نرخی دراوەكەشیان لە دابەزیندایە، بازاڕ لە ئاستێكدا جێگیر نابێت، بۆیە زیانی بۆ دەوروبەریشی دەبێت".  مستەفا عەبدولڕەحمان دانەبەزینی نرخی زۆربەی كاڵاكانی ئێرانی و توركی بۆ دوو هۆكار دەگەڕێنێتەوە و دەڵێت "بازرگانانی هەرێمی كوردستان كە خاوەن براندن یان ئەوانەی زۆرترین كاڵا هاوردە دەكەن، بە دۆلار گرێبەستیان كردووە و مامەڵە دەكەن، زۆربەی كارگەکانیش بە دراوی بیانی كاڵاكانیان دەفرۆشن، چونكە كەرەستەی خاو لە دەرەوەی وڵات بە یۆرۆ و دۆلار دەكڕن و بە گران لەسەریان دەوەستێت، بۆیە ناتوانن بە دراوی خۆیان ئاڵوگۆڕی بازرگانی بكەن، بەڵام هەندێك كاڵا هەیە كە وڵاتان خۆیان بەرهەمی دەهێنن و كەرەستەی خاویشیان هەیە، نرخی ئەو بەرهەمانە بەرزبوونەوەیان بەخۆوە نەبینیوە، بەڵكو دابەزیون".