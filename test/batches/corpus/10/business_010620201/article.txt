٢٣ بەرهەمهێنەری ئەندام لە ئۆپێک و دەرەوەی ئۆپێک لە سەرەتای مانگی چواری ئەمساڵدا رێککەوتن لە مانگەکانی ٥ و ٦ی ئەمساڵدا رۆژانە نزیکەی ١٠ ملیۆن بەرمیل کەمبکەنەوە و لە مانگی حەوتەوە تاوەکو کۆتایی ساڵی ٢٠٢٠ رۆژانە ٨ ملیۆن بەرمیل کەمبکنەوە. بەڵام سعودیە داوای کردووە کەمکردنەوەی رۆژانە ١٠ ملیۆن بەرمیل تاوەکو کۆتایی ئەمساڵ بەردەوام بێت.  بڕیاربوو رۆژانی ٩ و ١٠ی ئەم مانگە کۆبوونەوەی وەزیرانی نەوت و وزەی وڵاتانی بەرهەمهێنەر لە ڤیەننا بەڕێوەبچێت، بەڵام محەممەد ئەرکارب، وەزیری وزەی جەزائیر و هاوکات سەرۆکی رێکخرای ئۆپێک رایگەیاند کە پەیوەندی بە وەزیرانی نەوتی وڵاتانی دیکە کردووە کە ئەو کۆبوونەوەیە پێشبخەن بۆ ٤ ـی ئەم مانگە.  لە مانگی پێنجی ئەمساڵدا نرخی نەوت لە ئاستی مانگانەدا توانی بەڕێژەی ٠٩ % بەرزبێتەوە کە گەورەترین بەرزبوونەوەی نرخی نەوتە لە یەک مانگدا. سەرەڕای ئەوەش نرخەکانی ئێستای نەوت بەراورد بە سەرەتای ساڵی ٢٠٢٠ بە رێژەی ٤٨ % هێشتا هەر کەمترن.  بەهۆی بڵاوبوونەوەی ڤایرۆسی کۆرۆنا و راگەیاندنی قەدەخەی هاتووچۆ لە زۆربەی وڵاتانی جیهان، خواست بۆ بەکارهێنانی نەوتی خاو دابەزیوە و ئەوەش نرخەکانی نەوتی لە رۆژی ٢٠ی مانگی چوار دابەزاند بۆ خوارەوەی سفر.  دوای ئەوەی وڵاتانی جیهان دەستیان کردووە بە کرانەوەی بەشێک لە بازاڕەکانیان، گەشبینی دروستبووە کە نرخی نەوت لەسەرخۆ بەرزبێتەوە.  ئێستا وەبەرهێنەران چاویان لە کۆبوونەوەی ئەم مانگەی بەرهەمهێنەرانی نەوتە و هەر بڕیارێک لەو کۆبوونەوەیە بدرێت کاریگەری گەورەی لەسەر نرخەکانی نەوت دەبێت.