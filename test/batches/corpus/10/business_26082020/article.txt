رۆژی سێشەممە ٢٥/٨/٢٠٢٠، دەستەی گشتی گومرگەکانی عێراق لە بەیاننامەیەکدا رایگەیاند،  داهاتی رۆژی دووشەممە ٢٤/٨/٢٠٢٠ی گومرگەکان گەیشتووەتە ٤ ملیار و ٢٥٠ ملیۆن دینار، ئەمە وێرای ئەوەی هەندێک کاڵا گومرگیان لەسەر نییە و کەمی هاوردەکردن بەهۆی رێکارەکانی پەتای کۆرۆناوە.  محەممەد دەراجی، ئەندامی لیژنەی دارایی پەرلەمان و وەزیری پێشووتری پیشەسازیی عێراق رایگەیاند، ئەگەر رێکاری تووند لە دەروازەکان بگیرێتەبەر، ئەوا داهاتی ساڵانەی دەروازەکان ١٠ ملیار دۆلار دەبێت.   زیادبوونی داهاتی دەروازە سنوورییەکان دوای ئەوەدێت، کە مستەفا کازمی سەرۆکوەزیرانی عێراق هێزی سەربازی  رەوانەی چەندە دەروازەیەکی سنووری کرد و لە ژێر کۆنترۆڵی گروپە چەکدارەکانی دەرهێنا.  پێشتر ئەحمەد سەفار بڕیاردەری لیژنەی دارایی  پەرلەمانی عێراق بە تۆڕی میدیایی رووداوی راگەیاندبوو، تەنیا ١٠ % بۆ ٢٠ % داهاتی دەروازە سنوورییەکان دەگەڕێتەوە گەنجینەی دەوڵەت، ئەگەرنا ئەوەی دیکە دەچێتە گیرفانی گرووپە چەکدارەکان و هەندێک لە پارتەکان.