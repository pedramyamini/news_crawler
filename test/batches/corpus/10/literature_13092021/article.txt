زانا خەلیل، بەڕێوەبەری چالاکی و وێژەیی لە وەزارەتی رۆشنبیری حکومەتی هەرێمی کوردستان بە رووداوی راگەیاند، هەڵمەتەکە لە پێناو زیاترکردنی رۆشنبیری ئەو کەسانەیە کە بەهۆکاری جیاواز تۆمەتبار یان تاوانبارن، بۆ ئەوەی لە زینداندا لەبری کاری دیکە، کتێب بخوێننەوە.  زانا خەلیل کە سەرپەرشتیاری هەڵمەتەکەیە گوتی: "ئەم هەڵمەتە بە هاوکاری ژمارەیەک نووسەر و خوێنەرە و پرۆژەکەش بۆ سەرجەم زیندانەکانە، لقی هەولێری یەکێتیی نووسەرانیش شوێنی پێداوین بۆ کۆکردنەوەی کتێبەکان تاوەکو دەیانگەیێنینە شوێنی مەبەست".  زانا خەلیل ئامانجێکی خۆی لەپشت دروستکردنی کتێبخانە بۆ زیندانەکان ئاشکرا دەکات و دەڵێ: "لە وڵاتی بەرازیل، یاسایەک هەیە کە هەر زیندانییەک کتێب بخوێنێتەوە، ساڵانە ٤٨ رۆژ لە حوکمەکەی کەمتر دەبێتەوە، ئێمەش ئامانجی دوای دروستکردنی کتێبخانەکانمان ئەوەیە، پرۆژەیاساکەی لەوجۆرە بدەینە حکومەت و پەرلەمان بۆ ئەوەی لێرەش ئەو یاسایە هەبێت".