عێراق نزیکەی ٤٩ ملیار دۆلار لە بودجەی ئەمساڵدا کورتهێنانی هەیە، دوای ئەوەی کە پەرلەمانی عێراق پرۆژەیاسای بودجەی ٢٠٢١ی پەسندکرد، رێگە بە حکومەت دەدرێت قەرزی بەپەلە لە ناوەندە داراییەکانی جیهان بکات لە نێوانیشیاندا سندووقی نێودەوڵەتیی دراو.  وەک یەکەم هەنگاویش دەتوانێت بڕی دوو ملیار دۆلار قەرزی بەپەلە لە سندووقی نێودەوڵەتیی دراو بکات بۆ رووبەڕووبوونەوەی زیانەکانی ڤایرۆسی کۆرۆنا کە سندووقەکە لەڕێگەی میکانزمێکی تایبەت دەیداتە ئەو وڵاتانەی کە زیانمەند بوون.  دوای وەرگرتنی قەرزی دوو ملیار دۆلاری، حکومەتی عێراق دەتوانێت داوای چوار ملیار دۆلاری دیکە قەرز بە سوودی کەمەوە لە سندووقەکە بکات بە مەرجی جێبەجێکردنی چاکسازییە ئابوورییەکان.  یەكێکی دیکە لە هەوڵەکانی حکومەتی عێراق بۆ پڕکردنەوەی کورتهێنانی بودجە دابەزاندنی نرخی دینار بوو، ئەوە دوای راوێژی بانکی ناوەندیی عێراق لەگەڵ بانکی نێودەوڵەتی و سندووقی نێودەوڵەتیی دراو، پێشتر ١٠٠ دۆلار بەرامبەر بە ١١٩ هەزار دینار بوو، بەڵام دوای بڕیارەکەی بانکی ناوەندیی عێراق بەهای دینار دابەزی بۆ ١٠٠ دۆلاری ئەمریکی بەرامبەر بە ١٤٦ هەزار دینار.  لە کۆبوونەوەی رۆژی ٢١ - ١٢ - ٢٠٢٠ ـی ئەنجوومەنی وەزیرانی عێراق بە سەرۆکایەتیی مستەفا کازمی، سەرۆکوەزیرانی عێراق بودجەی ساڵی ٢٠٢١ پەسندکرا. لە پرۆژەیاسای بودجەکەدا نرخی بەرمیلێک نەوت بە ٤٢ دۆلار خەمڵێنراوە و رۆژانە ٣ ملیۆن و ٢٥٠ هەزار بەرمیل نەوت هەناردە دەکرێت.  لە رەشنووسی بودجەی ساڵی ٢٠٢١ی عێراقدا، پشکی هەرێمی کوردستان رێژەی ١٢، ٦٧ % ی بودجە پێکدێنێت، بەڵام دەبێت رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات. پشکی هەرێمی کوردستان لە پرۆژەیاسای بودجەی ساڵی ٢٠٢١ ـی عێراقدا ١٣ ترلیۆن و ٩٠٤ ملیار و ١٢ ملیۆن و ٤٥٢ هەزار دینار دەبێت.  بڕگەکانی رەشنووسی پرۆژەیاسای بودجەی فیدراڵیی عێراق ٢٠٢١ - قەبارەی زیاتر لە ١٥٠ تریلیۆن دینارە  - داهاتی زیاتر لە ٩١ تریلیۆن دینارە  - ٧٣ تریلیۆن دیناری داهاتی نەوتە  - ١٨ تریلیۆن دیناری داهاتی نانەوتییە  - نرخی نەوتی خاو بە ٤٢ دۆلار خەمڵێندراوە  - عێراق و هەرێمی کوردستان پێکەوە رۆژانە ٣.٢٥ ملیۆن بەرمیل نەوت هەناردە دەکەن  - بودجەکە زیاتر لە ٥٨ تریلیۆن و ٢٦٠ ملیار دینار کورتهێنانی هەیە  - بەهای یەک دۆلار بە ١٤٥٠ دینار هەژمار دەکرێ  - بودجەی ٢٠٢١ پێویستی بە قەرزکردنی ٣٥ تریلیۆن دینار هەیە  - ٢.٤ تریلیۆن دیناری بۆ حەشدی شەعبی تەرخان کردووە  - بودجەی حەشد هێندەی تێکڕای بودجەی وەزارەتەکانی داد، دەرەوە، رۆشنبیری، سەرچاوەکانی ئاو، پلاندانان و گواستنەوەیە  - ٨ تریلیۆن دیناری بۆ وەزارەتی ناوخۆ تەرخان کردووە  - ٦ تریلیۆن دیناری بۆ وەزارەتی بەرگری تەرخان کردووە