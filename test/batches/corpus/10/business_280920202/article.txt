نووسینگەی راگەیاندنی عەلی عەللاوی، وەزیری دارایی عێراق، رۆژی دووشەممە ٢٨ - ٠٩ - ٢٠٢٠، راگەیێندراوێکی بڵاوکردەوە کە تێیدا دڵنیایی دەداتە هاووڵاتیانی عێراق "کەوا هەموو هەوڵێک دەدەن بۆ بەجێگەیاندنی هەموو بەڵێنەکانی حکومەت لە وادەی دیاریکراوی خۆیاندا، لە پێشی هەمووشیانەوە دابینکردنی مووچەی فەرمانبەران و خانەنشینکراوان و چاودێریی کۆمەڵایەتی".  وەزارەتی دارایی عێراق باس لەو قەیرانە داراییە دەکات کە لە عێراق دروستبووە و رایدەگەیێنێت، ئەو قەیرانە لە دەرەوەی ویستی حکومەتە و هۆکارەکەی بۆ دابەزینی داهاتی نەوت و پەتای کۆرۆنا و لێکەوتەکانی دەگەڕێنێتەوە کە "بوونەتە هۆی کەمبوونی پارەی نەختی بەردەستی دەوڵەت، بەتایبەت بەهۆی زیادبوونی بێپلانی ژمارەی فەرمانبەران لە ساڵی رابردوودا".  بۆ پڕکردنەوەی ئەو کورتهێنانە، وەزارەتی دارایی عێراق ئاشکرایدەکات کە حکومەت هەوڵی بەدەستهێنانی قەرزی ناوخۆیی و دەرەکی دا، ئەو ١٥ ترلیۆن دینارەی قەرزی ناوخۆییش تاوەکو کۆتایی مانگی رابردوو خەرجکراوە.  بۆ پێدانی مووچە و دابینکردنی خەرجییە سەرەکییەکان، وەزارەتی دارایی نەخشەڕێگەیەک ئامادە دەکات بۆ دابینکردنی خەرجیی سێ مانگی داهاتووی ئەمساڵ، کە بەمزووانە لە پەرلەمان دەخرێتەڕوو. بەپێی راگەیێندراوەکە ئەو نەخشەڕێگەیەش بریتییە لە "وەرگرتنی قەرزی ناوخۆیی زیاتر و، ئەگەر پەسند بکرێ هەموو مووچەی پێ دابیندەکرێ".  ئەمە لەکاتێکدایە پێدانی مووچەی مانگی ئەیلوولی ٢٠٢٠ لە عێراق ١٢ رۆژە لە وادەی خۆی دواکەوتووە، لەکاتێکدا بانکی ناوەندیی عێراق رایگەیاند ئامادەین بۆ پێدانی مووچە.  هاوکات دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، رۆژی دووشەممە ٢٨ - ٩ - ٢٠٢٠، بە تۆڕی میدیایی رووداوی راگەیاند: "بۆ پێدانی مووچە حکومەت مانگانە پێویستی بە ٦ تریلیۆن و ٢٠٠ ملیار دینارە، داهاتی نەوتیش دەگاتە نزیکەی ٤ تریلیۆن دینار، واتا نزیکەی دوو ترلیۆن دینار کورتهێنانی مانگانەمان هەیە، کە لە ١٥ ترلیۆن دیناری قەرزی پێشوو دابیندەکرێ".  بڕیاردەری لیژنەی دارایی لە پەرلەمانی عێراق هەورەها گوتی، دەبێ حکومەت لەو قەرزە مووچەی مانگی داهاتووش دابینبکات، بەڵام "دیارە حکومەت بەشێکی ئەو پارەیەی بۆ مەبەستی ئەمنی و بواری دیکە خەرجکردووە و ئامادە نییە روونکردنەوە بدات".