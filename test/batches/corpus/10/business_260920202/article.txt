کەمال حوسێن لەتیف، بەڕێوەبەری دەسەڵاتی سەرچاوەکانی توخمە تیشکدەرەکانی عێراق بە ئاژانسی فەرمیی هەواڵی عێراق (INA)ـی راگەیاندووە کە مستەفا کازمی، سەرۆکوەزیرانی عێراق، ئاگاداری وزەی ئەتۆمە، بۆیە لە سەردانی ئیمانوێل ماکرۆن، سەرۆکی فەرەنسا بۆ عێراق، ئەو باسەی لەگەڵ ماکرۆندا ورووژاندووە.  بەڕێوەبەری دەسەڵاتی سەرچاوەکانی توخمە تیشکدەرەکانی عێراق ئاماژەی بەوە داوە، عێراق بەدوای ئەوەوەیە پێگەی خۆی لە زانستی وزەی ئەتۆمیدا بگەڕێنێتەوە کە لە دەیاکانی ساڵانی ١٩٧٠ و ١٩٨٠ دا پێگەیەکی دیار و گرنگی لەو بوارەدا هەبوو.  بە گوتەی ئەو بەرپرسەی عێراق، ئەنجوومەنی ئاسایشی نەتەوە یەکگرتووەکان پشتگیریی عێراق دەکات بۆ دووبارە بووژاندنەوەی وزەی ئەتۆم بۆ مەبەستی بەدەستهێنانی وزە لە بواری ئاشتیدا.   کەمال حوسێن باسی لەوە کردووە، "وێستگە کارلێککەرەکان" دەتوانن لە بواری کیمایی و پزیشکیدا سوودیان لێوەربگیرێت، ئەوە جگە لەوەی بۆ بواری کشتوکاڵ و پیشەسازییش سوودیان لێوەردەگیردرێت و بنیاتنانی ئەو وێستگانەش بە لایەنی کەمەوە پێنج ساڵ دەخایێنێت.   بەڕێوەبەری دەسەڵاتی سەرچاوەکانی توخمە تیشکدەرەکان باسی لەوەش کردووە، بنیاتنانی وێسگە ئەتۆمییەکان بۆ رەخساندنی هەلی کار و راهێنان گرنگیی زۆرییان دەبێت و وا دەکات عێراق کە وڵاتیکی دەوڵەومەند بە نەوت بۆ بەرهەمهێنانی وزە کەمتر پشت نەوت و گاز ببەستێت.  لە سەردەمی رژێمی پێشووی عێراقدا کاتێک سەدام حوسێن، سەرۆککۆماری عێراق بوو چەند وێستگەیەکی ئەتۆمیی بنیاتنران، بەڵام ٣٠ ساڵ لەمەوبەر بەتەواوی لەنێو چوون.   عێراق سێ وێستگەی ئەتۆمیی لە شاری توەیسە لە باشووری بەغدا هەبوون کە بۆ مەبەستی توێژینەوە بەکاردەهێنران. یەکێکیان لە ساڵی ١٩٨١ ـدا لە هێرشێکی ئاسمانیی ئیسرائیلدا تێکشکێنرا، دووەکەی دیکەش لە ساڵی ١٩٩١ لەکاتی داگیرکردنی کوێت لەلایەن عێراق ئەمریکا لەنێوی بردن.   ئیمارات یەکەم وڵاتی عەرەبی بوو کە دەستیکرد بە بنیاتنانی وێستگەی بەرهەمهێنانی وزەی ئەتۆم و دەیەوێت لە قۆناخی سەرەتادا ٢٥ % ـی کارەبای وڵاتەکەی لە وزەی ئەتۆم بەرهەم بهێنێت.   وێستگەکە دەکەوێتە رۆژئاوای ئیمارات لە نزیک سنووری سعودیە و کوێت لە چوار ناوەندی کارلێککردن پێکدێت و بڕی ٢٠ ملیار دۆلاری بۆ تەرخانکراوە.   بە گوتەی محەممەد بن زاید، جێنشینی ئەبوزەبی، ئامانج لە وێستگە ئەتۆمیییەکان بەرهەمهێنانی وزەی کارەبایە بۆ کەمکردنەوەی پشتبەستن بە نەوت لە بەرهەمهێنانی ئەو وزەیەدا.  وێستگە ئەتۆمییەکەی ئیمارات لەلایەن قەتەرەوە بە هەڕەشە بۆ سەر وڵاتەکەی دەزانرێت.   پار حکومەتی دەوحە سکاڵایەکی لە دژی وێستگەی بەرەکە لە گرووپی چاودێریی نێودەوڵەتیی وزەی ئەتۆم تۆمارکرد کە ئاماژەی بەوە داوە، "وێستگەی ئەتۆمیی بەرەکە هەڕەشەی جیددییە بۆ سەر سەقامگیری و ژینگەی ناوچەکە. "  جگە لە ئیمارات هەر یەکە لە سعودیە و میسریش کە دوو وڵاتی عەرەبین رایانگەیاندووە وزەی ئەتۆم بەرهەم دەهێنن.   سعودیە رایگەیاندووە بە هاوکاریی ئەمریکا و ئیدارەی ترەمپ رێککەوتنێک واژۆدەکەن، بەڵام تەنیا ئەو کاتەی رێککەوتنەکە پاراستنی وێستگە ئەتۆمییەکان لەلایەن ئەمریکاوە لە خۆ بگرێت.