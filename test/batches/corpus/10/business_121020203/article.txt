بەپێی راگەیێندراوی وەزارەتی پیشەسازی و كانزاكانی عێراق، لە كۆبوونەوەی ٧ی ئەیلوولی رابردوودا ئەنجوومەنی وەزاری بۆ ئابووری بڕیارێكی دەركردووە و وەزارەتی بازرگانیی پابەندكردووە کە بڕیاری ئەنجوومەنی وەزیرانی ژمارە ١٦١ی ساڵی ٢٠١٧ جێبەجێ بکات کە تایبەتە بە گرێبەست لەگەڵ كۆمپانیاكانی گشتیی بەرهەمهێنانی بەرهەمە خۆراكییەكانی سەر بە وەزارەتی پیشەسازی و كانزاكان بۆ كڕینی زەیتی چێشت.  ئەو كۆمپانیایەی زەیتی چێشت بەرهەمدەهێنێت براندی "بنت"ـە لە چوارچێوەی كارگەكانی ئیمام عەلی هادیە لە پارێزگای میسان، یەكێكە لە كۆمپانیا نوێ و پێشكەوتووەكان لە سەرجەم قۆناخەكانی بەرهەمهێناندا هەر لە دروستكردنی قوتوو تاوەكو بەرهەمهێنان و قوتووبەندكردنی بەشێوەی ئەلیكترۆنی و نوێترین تەكنیكی جیهانی.  بەپێی راگەیێندراوی وەزارەتی پیشەسازی، بەرهەمی ئەو کارگەیە ١٠٠ % سرووشتییە و هیچ ماددەیەكی كۆلیسترۆڵی تێدا نییە، قەبارەی یەك قوتووش لیترێکە و بە تایبەت بۆ وەزارەتی بازرگانی دروستكراوە بۆ ئەوەی لە چوارچێوەی بەشە خۆراكی مانگانەدا دابەش بكرێت.