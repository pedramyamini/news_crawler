رۆژی یەکشەممە ٣١ - ٠٥ - ٢٠٢٠، نیکۆلاس مادورۆ، سەرۆکی ڤەنزوێلا رایگەیاند، نرخی سووتەمەنی بەرزدەکەنەوە و بە نرخی جیهانی دەیفرۆشن کە هەر لیترێک بە ٥٠ سەنتە. مادورۆ ئاماژەی بەوەدا، هاووڵاتیان دەتوانن بە هەر دراوێک بێت سووتەمەنییەکە بکڕن تەنانەت بە دراوی دیجیتاڵی پێترۆش.   حکومەتی ڤەنزوێلا ٢٠٠ وێستگەی بەنزینی دیاریکردووە بۆئەوەی هاووڵاتیان بتوان بەنزین بەو نرخە بازرگانییە بکڕن، پێشبینیشدەکرێت بەهۆی ئەو بەنزینەی لە ئێرانەوە لە چەند رۆژی رابردوو گەیشتە ڤەنزوێلا هێڵی وەستانی خەڵک بۆ کڕینی بەنزین کەمبکاتەوە.   حکومەتی ڤەنزوێلا رایگەیاندووە، هەر کەسێ دەتوانێ لە مانگێکدا بڕی ١٢٠ لیتر بۆ ئۆتۆمبێلەکانیان و بڕی ٦٠ لیتریش بۆ مۆتۆرسکیل وەربگرێت.  بەرزبوونەوەی نرخی سووتەمەنی لە ڤەنزوێلا لە کاتێکدایە قەیرانی دارایی و کۆمەڵایەتی رووی لەو وڵاتە کردووە، لە سەرتاسەری وڵات کێشەی کەمی هەندێ کاڵا سەریهەڵداوە.  بۆ چەندین دەیەیە، بەرزبوونەوەی نرخی سووتەمەنی لە ڤەنزوێلا مژارێکی گەرمی نێو سیاسییەکانی ئەو وڵاتەیە، لە ساڵی ١٩٨٩ بەهۆی بەرزی نرخی سووتەمەنی خۆپێشاندانێک لە کارکازی پایتەخی ڤەنزوێلا دروست بوو سەتان کەس گیانیانلەدەستدا.