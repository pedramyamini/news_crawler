یوسف مووسا، پەیامنێری رووداو لە زاخۆ رایگەیاند، بەڕێوەبەرایەتیی بەکارخستن و راهێنانی پیشەیی بە هاوکاری رێکخراوی گۆڵی ئەمریکی و پاڵپشتی رێکخراوە نێودەوڵەتییەکان ژمارەیەک خولیان لەسەر چەندین پیشەی جیا بۆ گەنجانی سنووری قەزاری زاخۆ کردووەتەوە.  لەم خولەی کە ئێستا بەڕێوەدەچێت ١٤٣ کەس لە پێنج خول لەسەر ئاستی قەزای زاخۆ بەشداربوونە، کە لە ماوەی ٤٥ رۆژدا مەشق و راهێنانیان لەسەر چەندین پیشەی جیا جیادا پێدەکرێت، بە گشتی تاوەکو ئێستا زیاتر لە ١٧٠ کەس لەو خولانە بەشداریان پێکراوە، کە لەلایەن رێکخراوەکانی فەرەنسا، ئەڵمانیا، ئەمریکیا و دانیمارک لەسەر پیشەی جیا جیادا پێگەیێندراون.  لەبارەی گرنگی ئەو خولانە جووتیار خدر، بەڕێوەبەری بەکارخستن و راهێنانی پیشەیی لە لێدوانێکدا بە تۆڕی میدیایی رووداوی راگەیاند، بەڕێوەبەرایەتیی بەکارخستن و راهێنانی پیشەیی بە هاوکاری رێکخراوی گۆڵی ئەمریکی و پاڵپشتی دارایی GIZی ئەڵمانی ئەو خولانەی رێکخستووە،  کە ئامانج لێی نەهێشتنی بێکاری و رەخساندنی هەلی کارە بۆ گەنجەکانمان، لە رێگەی پێگەیاندنیان لەسەر پیشەی جیا جیادا".  بە گوتەی جووتیار خدر، لەو پرۆژەیەدا " ١٤٣ کەس سوودمەند دەبن، ١٠٠ لەوانە پرۆژەی بچووکیان بۆ دابیندەکرێت و بۆ ماوەی ٣ مانگ مووچەیەکیان بۆ دەبڕدرێتەوە، ٤٣ کەسەکەی دیکەیش هەلی کاریان بۆ دەدۆزرێتەوە و ئەوانیش بۆ ماوەی ٣ مانگ مووچەیەکیان بۆ دەبڕدرێتەوە".