موژگان خانلو، گوتەبێژی رێکخراوی بودجەی ئێران رایگەیاند زۆربەی گازی ئێران هەناردەی عێراق و تورکیا دەکرێت و لەو رێگەشەوە پێشبینیکراوە نزیکەی ٢.٩ ملیار تاوەکو سێ ملیار دۆلار داهات دەستەبەربکرێت.  بە گوتەی خانلو  ساڵی رابردوو و ئەمساڵ لەبەر چەندین هۆکار، قەبارەی هەناردەکردنی گازی سرووشتیی ئێران دابەزیوە و دەبێت کاربکرێت بۆ زیادکردنی ئاستی هەناردەکردنی گازی سرووشتی لە پێناو بەرزکردنەوەی داهاتەکانی بودجەی ساڵی داهاتووی ئێراندا.  حکومەتی ئێران پرۆژەی یاسای بودجەی ساڵی داهاتووی رەوانەی پەرلەمان کردووە کە لەلایەن ئەندامانی پەرلەمانی ئەو وڵاتە رەخنەی زۆری لێگراوە.  جگە لە هەناردەکردنی گازی سرووشتی، حکومەتی ئێران پێشبینیکردووە ساڵی داهاتوو بتوانێت رۆژانە ٢ ملیۆن و ٣٠٠ هەزار بەرمیل نەوت هەناردە بکات.