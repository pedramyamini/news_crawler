لەبارەی کۆبوونەوەی لەگەڵ نێچیرڤان بارزانی، سەرۆکی هەرێمی کوردستان، پرسیار لە جۆیڵ رەیبێرن کرا کە ئایا لە کۆبوونەوەکەیاندا دانوستاندنیان کردووە بۆ واژۆکردنی هیچ گرێبەستێکی نەوتیی دیکە لەگەڵ کۆمپانیا ئەمریکییەکان، لە وەڵامدا جێگری یاریدەدەری وەزیری دەرەوەی ئەمریکا گوتی، "نەخێر، تەنیا لەبارەی گرێبەستەکەی کۆمپانیای دەلتا کریسێنت ئینێرجی گفتوگۆمان کردووە".  جاکوین کاسترۆ، ئەندامی کۆنگرێسی ئەمریکا لە کۆبوونەوەی لیژنەی کاروباری دەرەوەی ئەنجوومەنی نوێنەرانی ئەمریکا گوتی "مانگی ئاب، گۆڤاری زە نیوو ریپەبڵیک رایگەیاند، کۆمپانیایەکی ئەمریکی لە گرووپی کۆمپانیاکانی شێڵ مۆڵەتێکی نائاسایی بەدەستهێناوە بۆ هەناردەکردنی نەوتی سووریا؛ راپۆرتەکە بانگەشەی ئەوە دەکات کە ئەو کۆمپانیایە پەیوەندیی بە لایەنێکی دیارەوە هەیە کە هاوکاریی دارایی بە سیاسەتڤانە ئەمریکییەکان دەدات. هەروەها راپۆرتەکە بانگەشەی ئەوە دەکات کە تۆ و باڵیۆز جێفری لەگەڵ بەڕێز نێچیرڤان بارزانی کۆبوونەتەوە بۆئەوەی گفتوگۆ لەسەر ئەو گرێبەستە بکەن. دەتوانیت پێمان بڵێی بۆچی لەگەڵ بەڕێز بارزانیدا کۆبوونەوە؟ کۆبوونەوە بۆئەوەی گفتوگۆ لەبارەی گرێبەستی نەوتی لەگەڵ کۆمپانیا ئەمریکییەکانی دیکەش بکەن یان کۆبوونەوەکەتان تەنیا بۆ ئەو کۆمپانیایە بوو؟ "  جۆیڵ رەیبێرن، جێگری یاریدەدەری وەزیری دەرەوەی ئەمریکا بۆ کاروباری سووریا لە وەڵامدا گوتی، ئەگەر "مەبەستت ئەو مۆڵەتەیە کە بە کۆمپانیای دەلتا کریسێنت ئێنرجی درا بۆ هاوکاریکردنی حکومەتی خۆجێیی باکووری سووریا بۆئەوەی بتوانن توانای ئەو دامەزراوە نەوتیانەی لەلایەن هاوپەیمانەکانمانەوە کۆنتڕۆڵ دەکرێن بەهێزبکرێن. ئێمە رێنمایی تایبەتی سیاسەتی دەرەوەی خۆمان لەبارەی ئەو گرێبەستە بڵاوکردووەتەوە. هەروەها وەزارەتی گەنجینە مۆڵەتی بەو کۆمپانیایە دا و ئێمەش پشتیوانیمان لێکرد، چونکە ئێمە پشتیوانیی بووژاندنەوە و بەهێزکردنی ئابووریی باکووری رۆژهەڵاتی سووریا دەکەین. ئێمە پێمانوابوو ئەوە شتێکی باش دەبێت، نەک تەنیا بۆ کۆمپانیا ئەمریکییەکان، بەڵکو بۆ ئەوانەی دیکەش تاوەکو بتوانن بچنە پێشەوە و هاوکاریی خەڵکی ناوچەکە بکەن بۆئەوەی ئەوانیش بتوانن لەسەر پێی خۆیان بوەستن. من باس لەو خەڵکە دەکەم کە بوونەتە قوربانیی دەستی داعش و لە نێوجەرگەی خەلافەتی داعشدا بوون. کاتێک کە بەنێو ناوچەکانیاندا دەڕۆی، دەبینی بەتەواوی رووخاون بەهۆی شەڕی چەندین ساڵی رابردوو. ئەوان پێویستیان بە هەموو شتێکە".  چەند مانگێک بەر لە ئێستا شاندێکی ئەمریکی بە سەرۆکایەتیی جەیمس جێفری، نوێنه‌رى تايبه‌تى ئه‌مه‌ريكا بۆ سووريا و نێرده‌ى تايبه‌تى هاوپه‌يمانيى نێوده‌وڵه‌تيى دژى داعش، کە جۆیل رەیبێرن ئەندامێکی شاندەکەی بوو، لەگەڵ نێچیرڤان بارزانی، سەرۆکی هەرێمی کوردستان کۆبوونەوە و تاوتوێی چەند پرسێکیان کرد.