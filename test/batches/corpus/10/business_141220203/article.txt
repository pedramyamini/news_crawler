ناسڕ شبلی، وەزیری گواستنەوەی عێراق رایگەیاند: "فڕۆكەخانەكانی عێراق هیچ كێشەیەكیان نییە و ٣١ فڕۆكە لە خۆدەگرن، گرێبەستێكیش لەگەڵ كۆمپانیای ئێرباس واژۆكراوە و بڕیارە لە ساڵی داهاتووەوە دوو فڕۆكەی نوێ رادەستی عێراق بكات".  بەگوتەی وەزیری گواستنەوەی عێراق، وەزارەتی گواستنەوە گرێبەستێكی لەگەڵ كۆمپانیایەكی ئەوروپی واژۆكردووە بۆ بە كرێگرتنی فڕۆكەیەك، رەزامەندی پێویستیشی بۆ وەرگیراوە. " دەشڵێت "لەوانەیە لە ١٥ی ئەم مانگە گەشتە ئاسمانییەكان بۆ ئەڵمانیا و دانیمارك دەست پێبكەنەوە بە دیاریكراویش بۆ شارەكانی كۆبنهاگن، فرانكفۆرت و بەرلین".  رۆژی ١١ - ١٢ - ٢٠٢٠ بەرپرسی نووسینگەی پەیوەندییە گشتییەكانی كۆمپانیای هێڵی ئاسمانیی عێراقی راگەیاند "لە سێشەمەی داهاتوو ١٥ - ١٢ - ٢٠٢٠ گەشتە ئاسمانییەكان بۆ شارەكانی لەندەن، دۆسڵدۆرف، بەرلین، فرانكفۆڕت و كۆبنهاگن دەستپێدەكەنەوە، لە هەوڵەكانیش بەردەوامین بۆ كردنەوەی هێڵی دیكە لە چەند رۆژی داهاتوودا. "  رۆژی ٢٠٢٠/٠٣/١٧ بەهۆی بڵاوبوونەوەی ڤایرۆسی کۆرۆناوە دەسەڵاتی فڕۆکەوانیی شارستانیی عێراق بڕیاری راگرتنی سەرجەم گەشتە نێوخۆیی و نێودەوڵەتییەکانی دا. دواتر لە ٢٣ی مانگی تەمموز گەشتەکان لە فڕۆکەخانەکانی عێراق و یەکی ئابی ئەمساڵ لە فڕۆکەخانەکانی هەرێمی کوردستان دەستیانپێکردەوە.