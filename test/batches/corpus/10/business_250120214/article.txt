زیاد جەبار، سەرۆکی لیژنەی لیژنه‌ى دارایى و كاروبارى ئابوورى پەرلەمانی کوردستان بە تۆڕی میدیایی رووداوی راگەیاند، حکومەتی هەرێمی کوردستان دەستی بە رێکارەکانی نووسینەوەی رەشنووسی پرۆژەیاسای بودجە کردووە و دوێنێ یەکەم کۆبوونەوەی لەگەڵ وەزارەتی سامانە سروشتییەکان کردووە، کۆبوونەوەکانیش تاوەکو ٥ی شوبات بەردەوامدەبن.  زیاد جەبار گوتی: "پێشبینی دەکەین لە نیوەی دووەمی مانگی شوباتدا رەشنووسەکە بگاتە پەرلەمانی کوردستان و لە دەستپێکردنەوەی خولی بەهارەدا بخرێتە بەرنامەی کارەوە".  لەبارەی چۆنیەتی ئامادەکردنی پرۆژەیاساکەش، سەرۆکی لێژنەی دارایی گوتی: "دوو رەشنووس ئامادە دەکرێن، یەکێکیان ئەگەر پشکی کورد لە پرۆژەیاسای بودجەی عێراقدا پەسندبکرێت، ئەوی دیکەیان ئەگەر پشکی هەرێمی کوردستان پەسند نەکرێت یاخود نەنێردرێت، تەنیا پشت بە داهاتی هەرێمی کوردستان ببەسترێت".  رۆژی ٢٤ - ١ - ٢٠٢١ یەكەمین كۆبوونەوەی داڕشتنی بودجەی ٢٠٢١ی هەرێمی کوردستان لە وەزارەتی دارایی و ئابووری بەڕێوەچوو.  بەپێی راگەیێندراوێکی وەزارەتی دارایی، بە مەبەستی ئامادەكردن و داڕشتنی پرۆژە یاسای بودجەی ٢٠٢١، وەزارەت زنجیرەیەك كۆبوونەوە لەگەڵ سەرجەم وەزارەتەكان دەکات. یەکەم کۆبوونەوەش لەگەڵ وەزارەتی سامانە سرووشتییەكانی حكومەتی هەرێمی كوردستان بووە.  بە گوێرەی راگەیێندراوەکەی وەزارەتی دارایی بودجەی هەرێمی كوردستان بودجەیەكی گشتگیردەبێت و سەرجەم وەزارەت و دەستەكان داهات و خەرجیی و قەرزە گشتییەكان و كورتهێنانیان، لە چوارچێوەی پرۆژە یاسای بودجە دەبێت.   هەروەها ئەوەش روونکراوەتەوە: "لەو چوارچێوەیەشدا بۆ یەكەمجارە لە هەرێمی كوردستان داهات و خەرجی و (شایستە دارایی كۆمپانیاكانی نەوت، خەرجی دەرهێنان و هەناردەكردن و فرۆشتنی نەوت)ی وەزارەتی سامانەسروشتییەكان دەخرێتە ناو پرۆژە یاسای بودجەی هەرێمی كوردستان بۆ ساڵی ٢٠٢١. "