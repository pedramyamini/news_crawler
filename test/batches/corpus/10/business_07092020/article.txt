دەستەی ئاماری هەرێمی کوردستان و دەزگای ناوەندی ئاماری عێراق بە هاوئاهەنگی رێکخراوی نەتەوە یەکگرتووەکان بۆ دانیشتووان (UNFPA) و یونسکۆ رووپێوی هەرزەکاران و لاوانی لە هەرێمی کوردستان کردووە و جیاوازییان لەگەڵ هەرزەکار و لاوانی عێراق لە چەند بوارێکی ژیان دەردەخات.  بەپێی ئەنجامی رووپێوییەکە تێگەیشتنی گەنجانی هەرێمی کوردستان لە زۆربەی بوارەکانی ژیاندا جیاوازە لە تێگەیشتن و بیرکردنەوەی گەنجانی عێراق.  سیروان محەممەد، سەرۆکی دەستەی ئامار لە هەرێمی کوردستان، لەبارەی هۆکاری ئەو جیاوازییەی لەنێوان هەرزەکاران و لاوانی هەرێمی کوردستان لەگەڵ هەرزەکار و لاوانی عێراق لە بوارەکانی ژیان هەیە، بە رووداوی رایگەیاند: "ئێمە لەم رووپێوەی کردوومانە کە ١٧ بەشی تێدایە لە زۆربەی بوارەکاندا، جیاوازی دەبینین لەنێوان بۆچوونی گەنجی هەرێمی کوردستان و گەنجی عێراق سەبارەت بە زۆر بوار، تەنانەت لە بواری پێکهێنانی ژیانی هاوژینی، بەشداریکردن لە چالاکییە کۆمەڵایەتییەکان، سەنتەرە رۆشنبیرییەکان، خوێندن، بەردەوامبوون لە خوێندن، زانین لەسەر بواری تەندروستی لە هەردوو رەگەزی نێرینە و مێینە".   سەرۆکی دەستەی ئامار لە هەرێمی کوردستان، باسی ئامانجی ئەو رووپێوییە دەکات و دەڵێت: "یەکێک لە ئامانجەکانی ئەو رووپێوەش ئەوەبوو کە بزانین بارودۆخی هەرزەکاران و گەنجان لە هەرێمی کوردستان چۆنە و لە ناوچەکانی دیکەی عێراقیش چۆنە".  بەپێی ئەنجامی رووپێوییەکە زۆربەی گەنجانی هەرێمی کوردستان خواستی کۆچکردنیان بۆ دەرەوە هەیە، سیروان محەممەد، دەڵێ: "هۆکارەکان جیان، هۆکاری ئابووری تێدایە، بێکاری و هۆکاری دیکەی تێدایە، ئەمە ئارەزووی گەنجە کە دەیەوێت رای دەرببڕێت بەرامبەر بە کۆچکردن".  سەرۆکی دەستەی ئامار لە هەرێمی کوردستان دەڵێ: "ئێمە کاتێک بۆچوونی گەنجان وەردەگرین، یان هەر رووپێویێک کە دەیکەین لە دەستەی ئامار بەبێ ئەوەی بیروبۆچوونی سیاسی یان دۆخەکە بخوێنینەوە یان گۆڕانکاری تێدا بکەین، ئێمە نازانین لە ناوچەکانی دیکەی عێراق ئەو ژمارانەی کە ئەوان دەریانهێناوە، چونکە ئێمە لێی بەرپرسیار نین، بەچ شێوازێک ئەو پرسیارەیان کردووە؟ لەو بارودۆخەی کە ئەوان پرسیارەکەیان کردووە، گەنجەکە لە چ دۆخێکدابووە کە وەڵامی داوەتەوە؟ ".  سەبارەت بەوەش کە ٦.٦ % ی هەرزەکار و لاوانی هەرێمی کوردستان  کحول دەخۆنەوە کە زیاترە لە بەغدا و شارەکانی دیکەی عێراق. لە بەغدا ١ % و لە پارێزگاکانی دیکەی عێراق ٠.٩ % ی گەنجان دەخۆنەوە. بە بڕوای سیروان محەممەد، هۆکارەکەی بۆ "راشکاوی گەنجانی هەرێمی کوردستان و ئەو ئازادییە دەگەڕێتەوە کە لەناو خێزان و کۆمەڵگا لە عێراق زیاترە، بەو پێیەی عێراق کێشەی زۆری تێدایە لە رووی ئایینی و تائیفی، هەروەها ترس لە رادەربڕینی خۆیان".  لەبارەی گەشەی دانیشتووانیش لە هەرێمی کوردستان، سیروان محەممەد، گوتی: "گەشەی دانیشتووان لە هەرێمی کوردستان لە ساڵی ٢٠٢٠، بەپێی خەمڵاندانی دەستەی ئامار ٢.٢ ە، لە ناوچەکانی عێراقیش ٢.٥ ـە".  بەبڕوای سیروان محەممەد پێشکەوتنی هەرێمی کوردستان بەوە نییە کە ژمارەی دانیشتووانی زیاتر بێت و بتوانێت زیاتر پارە لە عێراق وەربگرێت، بەڵکو هەرێمی کوردستان بەوە زیاتر گەشە دەکات، ئەگەر  ئابوورییەکەی، خوێندنەکەی، خزمەتگوزارییە تەندروستییەکان و چالاکییە کۆمەڵایەتییەکانی بەهێز بێت. ئەمە هەرێمی کوردستان بەهێز دەکات، نەک ئێمە بیر لەوە بکەینەوە تا ١٠ ساڵی دیکە ئێمە ئەگەر رێژەکەمان لەبەرامبەر عێراق کەمببێتەوە چەند پارەمان دەستدەکەوێت، کێ وتی ئێمە لەنێو عێراق دەمێنین؟ ".  سەرۆکی دەستەی ئامار لە هەرێمی کوردستان، ئاماژە بە بەشێکی دیکەی ئەنجامی رووپێوییەکە دەدات لە بواری پرسەکانی هاوسەرگیری و جیابوونەوە، دەڵێت: "پێشکەوتنی کۆمەڵگای هەرێمی کوردستان وایکردووە کە ژن و مێرد زیاتر بیر لەوە بکەنەوە چۆن بتوانن خۆشتر بگوزەرێنن لەوەی زیاتر منداڵیان هەبێت یان زووتر ژن بهێنن یان شوو بکەن. بۆچوونی گەنجی کوردستان زۆر جیاوازە لە بۆچوونی گەنجی عێراقی. کە ئەمەش جێگای دیراسەتکردنە لەلایەن ئەکادیمییەکانی هەرێمی کوردستان".  سەبارەت بە جیاوازی شێوازی ژیان لە شارەکانی هەرێمی کوردستان و عێراق، سیروان محەممەد دەڵێت: "لە رووپێوی مێکس، کە لە ساڵی ٢٠١٨ ئەنجامماندا، نیشاندەرێکی گرنگ هەیە لە پارێزگاکانی عێراق و پارێزگای دهۆک نییە، بەڵام لە پارێزگای هەولێر و سلێمانیدا هەیە، ئەویش خەتەنەی مێینەیە، کە لە پارێزگای دهۆک  و پارێزگاکانی دیکەی عێراق نییە، بەڵام لە هەولێر و سلێمانی هەیە، ئەمەش جۆرێکە لە جیاوازی لەنێوان پارێزگاکانی هەرێمی کوردستان بۆچوونیان بەرامبەر ژیانیان و هەڵسوکەوتیان".