عەبدولزەهرە هینداوی، گوتەبێژی وەزارەتی پلاندانانی عێراق، لە کاتی بەشداریکردنی لە هەوڵەکانی کاژێر ١٢: ٠٠ی تۆڕی میدیایی رووداودا باسی لە هۆکاری زیادبوونی رێژەی هەژاری لە عێراق و بەرنامەیان بۆ کەمکردنەوەی ئەو رێژەیە لە داهاتوودا کرد.  گوتەبێژی وەزارەتی پلاندانانی عێراق رایگەیاند: "بەهۆی بڵاوبوونەوەی پەتای کۆرۆنا و لێکەوتە ئابوورییەکانی... خەڵکێکی زۆر ئاستی بژێویان بۆ ژێر هێڵی هەژاری دابەزی و بەو هۆیەوە دوو ملیۆن و ٧٠٠ هەزار کەس کەوتنە ژێر هێڵی هەژاری. پشتریش ٦ ملیۆن و ٩٠٠ هەزار کەس لە عێراق لەژێر هێڵی هەژاریەوە بوون، دەکرێت بڵێین ئەمڕۆ لە عێراق ٩ ملیۆن و ٦٠٠ هەزار کەس لەژێر هێڵی هەژاریەوەن. "  بە گوتەی عەبدولزەهرە هینداوی گەیشتن بەو ئەنجامەش لە رێگەی لێکۆڵینەوەیەکەوە بووە کە "وەزارەتی پلاندانان بە هاوکاریی بانکی نێودەوڵەتی و رێکخراوی یونسێف لە مانگی تەمموزی رابردوودا کردوویەتی. بەڵام ئێستا خەریکە دۆخەکە بەرەو ئاساییبوونەوە دەچێت و رێژەکەش روو لە کەمبوونەوە دەکات و گۆڕانکاریی بەسەردا دێت. "  لەبارەی دابەشبوونی هێڵی هەژارییەوە لە عێراق، گوتەبێژی وەزارەتی پلاندانان دەڵێت: "ئەگەر بێتو رێژەی هێڵی هەژاری لەسەر ئاستی وڵات دەستنیشان بکەین، رێژەکە لە ناوچەکانی باشوور زیاترە و دەگاتە ٣٠ % بۆ ٣٥ %. لە پارێزگاکانی ناوەڕاست دەگاتە نزیک لە ٢٠ %، لە بەغدای پایتەخت رێژەکە دەگاتە ١٣ % و لە هەرێمی کوردستانیش دەگاتە نزیکەی ١٢ %. "  عەبدولزەهرە هینداوی پێیوایە رێژەی هەژاری لە عێراقدا جێگیر نییە و زیاد و کەم بە خۆیەوە دەبینێت.  گوتەبێژەکەی پلاندانان دەڵێت: "ساڵی ٢٠١٠ وەزارەتی پلاندانان یەکەم ستراتیژیەتی خۆی بۆ کەمکردنەوەی رێژەی هەژاری لە وڵات راگەیاند کە ئەو کات رێژەکە ٢٣ % بوو و دەیکردە ٢٥ % ـی کۆی دانیشتووانی عێراق. لە رێگەی ئەو پلانەوە توانیمان لە کۆتایی ساڵی ٢٠١٣ لە دابەزاندنی ئەو رێژەیە بۆ ١٥ % سەرکەوتوو بین. "   هینداوی دەشڵێت: "لە ساڵی ٢٠١٤ عێراق کەوتە نێو قەیرانێکی قووڵ بەهۆی هاتنی داعش و دابەزینی نرخی نەوت لە یەک کاتدا، بەمەش جارێکی دیکە رێژەی هەژاری گەیشتەوە ٢٣ %، بۆیە ستراتیژیەتی دووەمان دانا بۆ ماوەی ٥ ساڵ لە ٢٠١٥ تاوەکو ٢٠٢٠، لە کۆتایی ٢٠١٩ رێژەکە زۆر باش دابەزی گەیشتە ٢٠ %، بەڵام لە ساڵی ٢٠٢٠ جارێکی دیکە عێراق رووبەڕووی قەیرانێکی دیکە بووەوە، ئەویش بڵاوبوونەوەی کۆرۆنا و دابەزینی بەرچاوی نرخی نەوت بوو کە وایانکرد رێژەکە بگاتەوە ئەو ئاستەی کە ئێستا هەیە. "