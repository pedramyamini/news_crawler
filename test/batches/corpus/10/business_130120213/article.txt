گەڵف کیستۆن پێترۆڵیۆم کۆمپانیایەکی نەوت و گازە لە بوارەکانی بەدواگەڕان و بەرهەمهێنان کاردەکات، لەهەرێمی کوردستانیش لە کێڵگەی شێخان وەبەرهێنان کاردەکات. ئەو کۆمپانیایە رایگەیاند لە ساڵی ٢٠٢٠ رۆژانە بە تێکڕا ٣٦ هەزار و ٦٢٥ بەرمیل نەوتی لە کێڵگەی شێخان بەرهەمهێناوە ئەوەش بەرزترین ئاستی بەرهەمهێنانی ساڵانەیە لە کێڵگەکەدا و ئێستاش رۆژانە ٤٤ هەزار بەرمیل نەوت لەو کێڵگەیە بەرهەمدێنێت.  گەڵف کیستۆن پێترۆڵیۆم هۆکاری بەرزبوونەوەی ئاستی بەرهەمهێنانی نەوت بۆ بەرەوپێشبردنی وێستگەی PF - ١ دەگەڕێنێتەوە کە توانای بەرهەمهێنانی بۆ سەرووی ٣٠ هەزار بەرمیل لە رۆژێکدا بەرزبووەتەوە.   لە مانگی کانوونی یەکەم داهاتی فرۆشی نەوتی کێڵگەی شێخان بەهۆی زیادبوونی بەرهەمهێنانی نەوت و بەرزبوونەوەی نرخەکانی نەوت بەراورد بە مانگی پێشخۆی ٦٥ % زیادیکردووە داهاتەکەی ١٨ ملیۆن دۆلار بووە.   بەگوێرەی پلانی گەڵف کیستۆن پێترۆڵیۆم ئاستی بەرهەمهێنانی نەوتی کێڵگەی شێخان لەمساڵدا لەنێوان ٤٠ هەزار بۆ ٤٤ هەزار بەرمیل  نەوت دەبێت، بەڵام ئەگەری نوێگەری لە پلانەکە هەیە و بڕیارە چاککردنەوە و پەرەپێدان بۆ چەند بیرێکی نەوت بکرێت بەمەش ئاستی بەرهەمهێنان بۆ رۆژانە ٥٥ هەزار بەرمیل بەرزدەبێتەوە.   ئەمڕۆ لەکاتی راگەیاندنی ئاستی بەرهەمهێنانی نەوت لە کێڵگەی شێخان، بەهای پشکەکانی گەڵف کیستۆن پێترۆڵیۆم لە بۆرسەی بازاڕی ئاڵۆگۆڕی لەندەن ٤.٢ % بەزربوونەوە.   کۆمپانیای گەڵف کیستۆن پێترۆڵیۆم پێشتر رایگەیاندبوو پلانی هەیە تاوەکو ساڵی ٢٠٢٥ پەرەی زیاتر بە کێڵگەی شێخان بدات و بەرهەمهێنانی نەوت بگەیەنێتە رۆژانە ١١٠ هەزار بەرمیل، هەروەها لەگەڵ کۆمپانیای کالیگران کار لەسەر کەمکردنەوەی دەرچوونی دوانەئۆکسیدی کاربۆن دەکەن بەشێوەیەک تاوەکو ساڵی ٢٠٢٥ دەرچوونی ئەو گازە بۆ نیوە کەمبکەنەوە.   حکومەتی هەرێمی کوردستان لە ساڵی رابردوو رایگەیاند پابەندە بە پێدانی حەقدەستی کۆمپانیاکانی نەوت لە ناوەڕاستی هەر مانگێک حەقدەستی کۆمپانیاکانی نەوت دەدات.