عەبدولڕەحمان عەجی تۆفان، بەڕێوەبەری کۆمپانیای گشتیی بازرگانیی دانەوێڵە لە عێراق کە سەر بە وەزارەتی بازرگانییە، لە راگەیێندراوێکدا رایگەیاند: "وەزارەتی بازرگانی هەموو هەوڵێک دەدات بۆ بەدەستهێنانی بڕێکی دیکەی شایستەی جووتیاران کە لە یاسای وەرگرتنی قەرزدا جێگیرکراوە. "  ئەو بەڕێوەبەرە گوتی: "داوا لە جووتیاران دەکەین پەلە بکەن لە گەیاندنی بەرهەمی برنج بۆ کۆگاکان لە پارێزگاکاندا بۆ بەهێزکردنی ئاسایشی خۆراک لە عێراق. "  عەبدولڕەحمان عەجی تۆفان ئاماژەی بەوە دا، پاش تێپەڕینی مانگێک بەسەر دەستپێکردنی هەڵمەتی کڕینی بەرهەمی برنجی خۆماڵی، ئەو بڕە برنجەی کە تا ئێستا وەزارەتی بازرگانی لە جووتیارانی کڕیوە گەیشتووەتە ٧٤ هەزار و ٩٦٣ تۆن.  ئەو برنجەی کڕدراوە ١٤ هەزار و ٤٠٠ تۆنی برنجی عەنبەرە و ٦٠ هەزار و ٥٦٣ تۆنیشی برنجی یاسەمینە.  بەڕێوەبەری کۆمپانیای گشتیی بازرگانی دانەوێڵە لە عێراق ئاشکراشی کرد، ئەو بڕە برنجە خۆماڵییەی تائێستا وەزارەت لە جووتیارانی وەرگرتووە لە پارێزگاکانی نەجەف، دیوانییە، موسەننا، بابل و میسان بەرهەمهاتووە.  عێراق ساڵانە بۆ دابینکردنی ئەو بڕە برنجەی کە حکومەت مانگانە لە بەشەخۆراکدا دەیداتە هاووڵاتییان پێویستی بە ملیۆنێک و ٢٥٠ هەزار تۆن برنجە، لە کاتێکدا بەرهەمی برنجی خۆماڵی لە ساڵی ٢٠١٩ دا لە عێراق تەنیا ١٥٠ هەزار تۆن بوو.