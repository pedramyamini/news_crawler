رێککەوتنەکە لە قۆناخەکانی کۆتاییدایە، واتە هێشتا واژۆنەکراوە، بەڵام دۆناڵد ترەمپ، سەرۆکی ئەمریکا باسی لە بەشە سەرەتاییەکانی رێککەوتنەکە کرد و رایگەیاند: کۆمپانیایەک بەناوی تیکتۆک گلۆباڵ دادەمەزرێندرێت کە دەبێتە خاوەنی نوێی هەردوو ئەپلیکەیشنەکان و بارەگای سەرەکی کۆمپانیاکە لە واشنتنی پایتەخت یان لە تێکساس دەبێت.  ئەوەی کە تاوەکو ئێستا زانراوە، لە ٢٠ % ی پشکەکانی هەردوو ئەپلیکەیشنی تیکتۆک و ویچات کە خاوەنەکەی کۆمپانیای بایتدانسی چینییە، لەلایەن هەردوو کۆمپانیای ئەمریکی ئۆراکڵ و وۆڵمارت - ەوە دەکڕدرێنەوە، لە ١٢.٥ % ی پشکەکان بۆ ئۆراکڵ و لە ٧.٥ % یان بۆ کۆمپانیای وۆڵمارت دەبن.  لەسەر بنەمای هۆشدارییەکانی ئیدارەی ترەمپ کە تیکتۆک و ویچاتی چینی زانیاریی نهێنی لە ئەمریکییەکان دەدزن و هەڕەشە لە ئاسایشی نیشتمانیی ئەمریکا دەکەن، بڕیارە بەگوێرەی رێککەوتنە نوێیەکە سەرجەم زانیارییەکان تایبەت بە بەکارهێنەرانی ئەپلیکەیشنەکان لە ئای کڵاودی تایبەت بە کۆمپانیای تیک تۆک گلۆباڵ کۆدەکرێنەوە و هیچیان لە بەردەستی چینییەکاندا نابن.  تاوەکو ئێستا کۆمپانیای بایت دانسی چینی هیچی لەبارەی رێککەوتنەکە نەگوتووە و هەردوو کۆمپانیای ئۆراکڵ و وۆڵمارت - ی ئەمریکیش زانیاری زیاتریان لەسەر ئەسکەلە و پێکهاتەی کۆمپانیای تیک تۆک گلۆباڵ نەدرکاندووە.  لەلایەکی دیکەوە تاوەکو ئێستا نەزانراوە چ شتێك پاڵی بە ئیدارەی ترەمپ ناوە واز لە داوایەکی پێشووی خۆی بهێنێت بە فرۆشتنی راستەوخۆ و دەستبەجێی تیکتۆک بە کۆمپانیا ئەمریکییەکان و رازیی بێت بە هاوبەشیکردنیان لەگەڵ چینییەکان، هەرچەندە نیوەی پشکەکانی کۆمپانیای بایتدانسی چینی لە کۆمپانیای تیکتۆک گلۆباڵ کە لە ٤٠ % ە، لەلایەن وەبەرهێنەرە ئەمریکییەکانەوە کڕدراون.  ئێستا کە تیکتۆک و ویچات لە ئەمریکا دەمێننەوە، ئیدی لەلایەک بەشێك لە ئەجێندای سیاسی ترەمپ جێبەجێکراوە کە تێیدا درووشمی "ئەمریکا پێش هەموو شتێک" بەرزکراوەتەوە و لەلایەکی دیکەوە بەکارهێنەرە ئەمریکییەکانی تیکتۆک کە لە ١٠٠ ملیۆن کەس زیاترن و زۆربەیان گەنجن، دەتوانن بەر لە هەڵبژاردنە سەرۆکایتییەکەی ٣ی مانگی ١١ی ئەمساڵ، هەردوو ئەپلیکەیشنەکان بەکاربهێنن و ئەمەش کاریگەری ئەرێنی لەسەر مەیلی دەنگدەرانی ترەمپ دەبێت.