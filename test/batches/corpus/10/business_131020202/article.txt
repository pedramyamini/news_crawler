مەسرور بارزانی، سەرۆکوەزیرانی هەرێمی کوردستان لە کاتی سەردانیکردنی دەڤەری راپەڕین بۆ دانانی بەردی بناخەی پردی دەربەندی رانیە گوتارێکی پێشکەشکرد، سوپاسی مامۆستا، کارمەندانی تەندروستی، فەرمانبەر و کارمەندانی هێزە ئەمنییەکانی کرد کە "سەرەڕای قەیرانی دارایی" بەردەوامن لە ئەرکەکانیان.   مەسرور بارزانی گوتی، "ئەوەی حکومەت پێی دەکرێت، ئەوەیە کە هەموو هەوڵێکی خۆمان تەرخانکردووە بۆ پێدانی مووچە بە هاووڵاتیان بەو شێوەیەی کە لە توانای حکومەتدا بێت". دەشڵێت، بە پێکەوەکارکردنی هاووڵاتیان و حکومەت "ئێمە لەو قەیرانە ناخۆشانە رزگار دەکەن".   سەرۆکوەزیرانی هەرێمی کوردستان باسی ئەو پرۆژانەیشی کرد کە بۆ دەڤەری راپەڕینی دەکەن و خۆیان لە جووتسایدی بازاڕی رانیە، شەقامی ١٠٠ مەتریی قەڵادزێ، دروستکردنی سەنتەری شێرپەنجەی مەمک و نۆژەنکردنەوەی قوتابخانەکان دەبینێتەوە.    بە گوتەی مەسرور بارزانی، چەند پرۆژەیەکی دیکەش بۆ دەڤەری راپەڕین دەکەن، بەڵام ئاماژەی بە ژمارە و جۆری پرۆژەکان نەکرد. ئاماژەی بەوەشکرد، بەهۆی ڤایرۆسی کۆرۆنا و داڕمانی ئابووریی جیهانی "کە کاریگەریی نەرێنی لەسەر هەرێمی کوردستان هەبووە"، بەربەست بۆ جێبەجێکردنی پرۆژەکان دروستبووە.       وریا محەممەد تاهیر، بەڕێوەبەری کۆمپانیای ئامانج کە کۆمپانیای جێبەجێکاری پرۆژەی دروستکردنی پردی دەربەندی رانیەیە رایگەیاند، هەلی کار بوژانەوەیەکی ئابووری باش دەڕەخسێنێت بۆ ناوچەکە، جگە لەمانەش شوێن و شێوازی دروستکردنی پردەکە تایبەتمەندی خۆی هەیە، بەو هۆیەی پردێک بە درێژایی ٤٢٠ مەتر و پانی ١٥ مەتر و بەرزی ٣٠ مەتر بە گوژمەی ١١ ملیار و ٣٨٧٨ ملیۆن دینار لەسەر دەریاچەی دووکان دروست دەکرێت، کە لە چەند وەرزێکی ساڵدا ئاو بەقەد باڵای پردەکە بەرز دەبێتەوە، کە بریتییە لە ٣٠ مەتر. کارکردنیش لە ئاوی قووڵدا ستافی شارەزا و پرۆفیشناڵ و تەکنیک و تەکنۆلۆژیای تایبەتی دەوێت، لەو پێناوەشدا کۆمپانیاکەمان ئامادەسازی کردووە و پلانی هەیە بۆ کارکردنی شەوو رۆژ لە پرۆژەکەدا.    بەڕێوەبەری ئەو کۆمپانیایە دەڵێت، هەوڵ دەدەین پێشەنگ بین لە کارکردن لە ئاوی قووڵدا و ئەو قۆناخەش تێپەڕێنین کە پێشتر دەگوترا تەنیا کۆمپانیا بیانییە پرۆفێشناڵەکان توانای ئەنجامدانی ئەو جۆرە کارەیان هەیە.    دانا عەبدولکەریم، وەزیری ئاوەدانکردنەوە و نیشتەجێبوونی هەرێمی کوردستان لە رێوڕەسمەکەدا قسەی کرد، گوتی، ئەم پرۆژەیە یەکێکە لە پرۆژە گرنگ و ستراتیژییەکان کە لەسەر زێی بچووک دروست دەکرێت، ئیدارەی راپەڕین بە پارێزگای سلێمانی دەبەستێتەوە. درێژی پردەکە ٤٢٠ مەترە، بە بڕی ١١ ملیار و ٣٨٧ ملیۆن و ٧٤٥ هەزار و ٨٠٠ دینار جێبەجێ دەکرێت، بە شێواز و تەکنیکێکی نوێ کە یەکەمجارە لە هەرێمی کوردستان بەکاردەهێندرێت بۆ ئەمجۆرە پردانە.    وەزیری ئاوەدانکردنەوە پێشنیازی ئەوەی کرد، ناوی ئەو پردە بنرێت "پردی راپەڕین" ئەوەش "بۆ بەرزڕاگرتنی رۆڵی خەباتی خەڵکی خۆمان لەم دەڤەرە ئازیزەدا".    ئەو پرۆژەیە دەبێتە هۆی ئاسانکاریی هاتووچۆ بۆ دانیشتووانی شارۆچکەی بنگرد کە ژمارەی گوندەکانی ٤٥ گوندە، بە ئیدارەی راپەڕینەوە. هەروەها ئاسانکاریی هاتووچۆی دانیشتووانی پشدەر بە پارێزگای سلێمانی و بەستنەوەی بە رێگەی دووسایدی دەربەندی رانیە - ژاراوە، کە "یەکێک بوو لە پرۆژە گرنگەکانی وەزارەتمان و لەسەرەتای ئەمساڵدا بە رووی هاووڵاتیاندا کردمانەوە".