ڤیجای بۆیاپتی، شارەزای دراوە دیجیتاڵییەکان رایگەیاند: "بە دڵنیاییەوە دەکرێت بیتکۆین ببێتە جێگرەوەی دۆلار، چونکە وڵاتانی جیهان دەیانەوێت یەدەگێکی دراو بەکاربهێنن بە تەنیا لەلایەن هیچ وڵاتێکەوە کۆنترۆڵنەکرێت. "  ئەو شارەزایەی دراوە دیجیتاڵییەکان ئاماژەی بەوە دا کە ئەمریکا کۆنترۆڵی یەدەگی دراوی جیهانی کردووە و سوودیش لەوە دەبینێت.  بۆیاپتی پێیوایە دراوێکی جیهانیی بێلایەن کە لەلایەن هیچ وڵاتێکەوە بەڕێوەنەبرێت بۆ تەواوی وڵاتانی جیهان بەسوودە، چونکە هەندێک وڵاتی وەک ڤێنزوێلا و کۆریای باکوور لەژێر مەترسیی دابڕان لە سیستەمی ئابووریی جیهاندان.  لاری فینک، سەرۆک و بەڕێوەبەری جێبەجێکاری کۆمپانیای بلاک رۆک کە گەورەترین کۆمپانیای بواری بەڕێوەبردنی پارەیە رایگەیاند، لە بەرامبەر بیتکۆیندا دۆلار کەمتر کاریگەر دەبێت.  لە چەند ساڵی رابردوودا هەندێک لە وەبەرهێنەران هاوشێوەی زێڕ لە دراوی دیجیتاڵی و بەشێک لە دراوە ئەلیکترۆنییەکان دەڕوانن و پێیان وایە لە کاتی قەیران و هەرەسی ئابووریدا ئەو جۆرە دراوانە سەرمایەی سەلامەتن.