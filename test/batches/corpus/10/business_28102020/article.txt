ئەوە لە کاتێکدایە بەهای هەر دۆلارێک رۆژی سێشەممە لەگەڵ کرانەوەی بۆرسە ٨.٠٩ لیرە و رۆژی دووشەممە ٧.٩٧ لیرەی تورکی بوو.    میدیاکانی تورکیا بەردەوام چاودێریی بەهای لیرە بەرامبەر دۆلار و یۆرۆ دەکەن و باس لەوە دەکەن، کە دراوی وڵاتەکەیان تادێت ژمارەی پێوانەیی زیاتر لە دابەزیندا تۆماردەکات و لە توانەوەدایە. هەرچی حکومەتی ئەو وڵاتەیە رۆژئاوا تۆمەتباردەکات بەوەی لەڕێی بەهای دراوەوە گوشار دروستدەکەن و ئەنقەرە دەکەنە ئامانج.  دابەزینی بەهای لیرە بەرامبەر دۆلاری ئەمریکی هاوکاتە لەگەڵ بوونی زنجیرە کێشەیەکی حکومەتی تورکیا لە پەیوەندییەکانی دەرەوەیدا. ئێستا تورکیا لە پرسەکانی رۆژهەڵاتی دەریای نێوەڕاست، شەڕی لیبیا، شەڕی ناگۆرنۆ - قەرەباخ، سووریا و چەند پرسێکی دیکەدا لایەنگرە و بووەتە هۆی دروستکردنی ناڕەزایی ژمارەیەک لە وڵاتانی جیهان.  دوای ئەوەی رەجەب تەییب ئەردۆغان، سەرۆککۆماری تورکیا بانگەوازی بۆ هاووڵاتیانی کرد بەوەی کاڵای فەرەنسی بایکۆت بکەن، بەهای لیرە لە دابەزیندا خێراییەکی بەخۆوە بینی کە بەشێک لە پسپۆرانی ئابووریی تورکیاش ئەمە بۆ گرژییەکانی ئەنقەرە لەگەڵ پاریس دەگەڕێننەوە.    جێگیرکردن و تاقیکردنەوەی سیستمی دژە مووشەکی S ٤٠٠ی رووسیش یەکێکە لە هۆکارەکانی دروستبوونی گرژی لەنێوان ئەنقەرە و واشنتن.