رۆژی چوارشەممە ٢ی کانوونی یەکەمی ٢٠٢٠ ئەنجوومەنی وەزیرانی هەرێمی کوردستان بە سەرپەرشتیی مەسرور بارزانی، سەرۆکی حکومەتی هەرێمی کوردستان کۆبووەوە و لە راگەیێندراوێکدا ئاماژەی بەوە کردووە، لە رۆژی پێنجشەممە ٣ی کانوونی یەکەم دەست بە دابەشکردنی مووچەی مانگی تشرینی یەکەمی ٢٠٢٠ دەکرێت بە تەمویلکردنی مووچە بە رێژەی ٧٩ %.  دوای کۆبوونەوەکەی ئەنجوومەنی وەزیرانی هەرێمی کوردستان، وەزارەتی دارایی رایگەیاند کە رۆژی پێنجشەممە ٢٠٢٠/١٢/٠٣ مووچەی وەزارەتی تەندروستی دابەشدەکرێت.  لە دەستپێکی کۆبوونەوەی ئەنجوومەنی وەزیراندا، مەسرور بارزانی ئاماژەی بەوە کرد، هەموو هەوڵ و توانای خۆیان خستووەتەگەڕ بۆ دابینکردنی شایستە داراییەکانی مووچەخۆرانی هەرێمی کوردستان، و لەو بارەیەوە گوتی: "شایستە داراییەکانی هەرێمی کوردستان مافێکی رەوای خەڵکی کوردستانە و هەرگیز سازشی لەسەر ناکەین و بەردەوام دەبین لە گفتوگۆ و دانوستاندن لەگەڵ حکومەتی فیدراڵی لەپێناو دابینکردنی مافە دەستوورییەکانی هەرێمی کوردستان".  لەبارەی چۆنێتی دابینکردن و لێبڕینی مووچە، جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانی دوای کۆبوونەوەی ئەنجوومەنی وەزیران رایگەیاند، داهاتی حکومەت بەشی ئەو "هەموو مووچە" ناکات، بۆیە کورتهێنانی هەیە لە دابینکردنی تەواوەتیی مووچە کە ٧٥٥ ملیۆن دۆلارە.  گوتەبێژی حکومەتی هەرێمی کوردستان رایگەیاند: "ئێستا ٣٥٥ ملیۆن دۆلار کورتهێنانمان هەیە، تەنها ٤٠٠ ملیۆن دۆلارمان وەکو داهات لەبەردەستە و بۆ پڕکردنەوەی نزیکەی ٢٠٥ ملیۆن دۆلار قەرز دەکەین".  لە بەشێکی دیکەی قسەکانیدا گوتەبێژی حکومەتی هەرێمی کوردستان ئاماژەی بەوەش کرد، لەو بڕە پارەیەی حکومەتی عێراق دەینێرێت کە بڕەکەی ٢٦٥ ملیۆن دۆلارە، ٢٠٥ ملیۆن دۆلاری دەدرێتەوە بەو قەرزەی کە بە حکومەت دراوە " ٦٠ ملیۆن دۆلارەکەی دیکەی هەڵدەگیرێت بۆ پێدانی مووچەی مانگی ١١ ".  لەبارەی پەیوەندییەکانی هەولێر و بەغدا، سەرۆکی حکومەتی هەرێمی کوردستان ئەوەی خستەڕوو "لەم رۆژانەشدا بەردەوام لەسەر هێڵ بووین لەگەڵ مستەفا کازمی، سەرۆکوەزیران و ئەنجوومەنی وەزیرانی عێراق کە بەڵێنیان داوە بابەتی ناردنی مووچە لە چەند رۆژی داهاتوودا چارەسەر بکەن، بەڵام ئەگەر لەبەر هەر هۆیەک، لەکاتی خۆیدا بەشە مووچەی هەرێمی کوردستان لە بەغداوە نەگەیشت، ئەوە حکومەتی هەرێمی کوردستان ناچارە بۆ پڕکردنەوەی ئەو کورتهێنانە پەنا بۆ قەرز ببات و قەرز بکات تاوەکو بڕە مووچەی تەرخانکراو لە بەغدا دەگات و دواتر  پارەکەی بەغدا، لەبری قەرزەکە دەدرێتەوە".  لە لایەکی دیکەوە د. بەشیر حەداد، جێگری سەرۆکی پەرلەمانی عێراق دەڵێت: دواخستنی ناردنی پرۆژە یاسای بودجە لەلایەن حکومەتی عێراق بۆ پەرلەمان لەبەر ئەوەیە رێککەوتن لەگەڵ هەرێمی کوردستان تەواو بکرێت، بۆیە داوای کرد شاندێکی سیاسی و هونەریی هەرێمی کوردستان "بەپەلە بەرەو بەغدا بڕۆن"، بۆئەوەی لە چوارچێوەی یاسای بودجە رێککەوتن بکەن، بۆ ئەوەی ساڵی داهاتوو تووشی هەمان کێشەکانی ساڵی رابردوو نەبنەوە.