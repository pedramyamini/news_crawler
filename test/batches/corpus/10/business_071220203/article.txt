ئەو هیچ شارەزای لە بەرهەمهێنانی قارچکدا نەبوو و لەسەر داوای هاوڕێیەکی کارگەکەی دامەزراند، سەرەتا دوو دڵ بوو، ترسی هەبوو ئەوەی چەند ساڵە کۆیکردووەتەوە لەسەر کارە نوێیەکەی دابنێت. حاجی فەرهاد رەزا گوتی: "کاتێك بینیم بەرهەمەكە شتێكی تازەیە و لە بازاڕ خواستی لەسەرە و قارچک بووەتە خۆراکێکی رۆژانەی خەڵک، کارگەکەم فراوانکرد".  كارگەكەی حاجی فەرهاد، تائێستا ٦٥٠ هەزار دۆلاری تێچووە، ئەو سەرەتا بە دروستكردنی ٦ هۆڵ دەستیپێكرد، بەڵام ئێستا ١٠ هۆڵی هەیە و ساڵانە نزیکەی ٣٥٠ تۆن قارچک دەفرۆشێت.  حاجی فەرهاد رەزا، دەڵێت: "لەبەر ئەوەی بەرهەمەكەم بە پاكی و رێكوپێكی دەخەمە بازاڕەوە، گرفتی ساخكردنەوەم نییە و چەند بەرهەمم هەبێت ساخدەبێتەوە".  بەرهەمێنانی قارچك لە كارگە لە هەرێمی كوردستان مێژوویەكی درێژی نییە، بەڵام بەهۆی ئەو خواستە زۆرەی لەسەر خواردنی قارچك لە شارەكانی هەرێمی كوردستان هەیە، ساڵ بە ساڵ ژمارەی كارگەكانی بەرهەمهێنانی قارچك لە كوردستان لەزیادبووندان.  بەپێی ئاماری وەزارەتی كشتوكاڵ و سەرچاوەكانی ئاوی هەرێمی کوردستان، لە ماوەی هەشت ساڵی رابردوودا هەشت كارگەی بەرهەمهێنانی قارچك لە هەرێمی كوردستان دامەزراون.   حوسێن حەمەكەریم، بەرێوەبەری گشتیی باخداری و دارستان و پاوان، لە وەزارەتی كشتوكاڵ و سەرچاوەكانی ئاو، دەڵێت: "بەهۆی زیادبوونی خواست لەسەر خواردنی قارچك، ساڵ بەساڵ ژمارەی كارگەی قارچك لە هەرێمی كوردستان لەزیادبووندان، جگە لەو هەشت کارگەیەی دامەزراون، دوو كارگەەی دیكەش مۆڵەتی سەرەتاییان وەرگرتووە و لە قۆناخی دامەزاندندان".   ئەو قارچکەی لە هەرێمی کوردستان بەرهەمدێت، زۆر لە پێویستی ناوخۆ زیاترە، بۆیە زۆربەی بەرهەمەکە هەناردەی شارەکانی عێراق دەکرێت.  حوسێن حەمەكەریم، گوتی: "خواست لەسەر خواردنی قاچك بەپێی وەرزەكان دەگۆرێت، بەپێی ئەو داتایانەی لە كارگەكان دەستمانكەوتووە، هەرێمی كوردستان رۆژانە پێویستی بە ٣.٥ تاوەكو ٤ تۆن قارچك هەیە، كە ساڵانە دەكاتە نزیكەی ١.٥٠٠ تۆن، بەڵام بەرهەمی ساڵانەی کارگەکانی قارچک ٥٠٠٠ تۆنە، ئەمەش ئێستا سێ بەرامبەری پێویستیی ناوخۆیە، بۆیە زۆربەی ئەو بەرهەمە هەناردەی شارەكانی عێراق دەكرێت".  وەزارەتی كشتوكاڵ بۆ پاراستن و گەشەسەندنی بەرهەمی كارگەكان سەرەتا ١٠٠٠ دینار رەسمی گومرگی خستە سەر قارچكی هاوردە، بەڵام  دوای زیادبوونی بەرهەمی كارگەكانی ناوخۆ، ماوەی دوو ساڵە هاوردەکردنی قارچكی قەدەخەكردووە.  حوسێن حەمەكەریم، دەڵێت: "بڕیارەکەی ئێمە هانی سەرمایەدارانی دا وەبەرهێنانی زیاتر لە قارچكدا بكەن، بۆیە لە دوو ساڵی رابردوودا، بەرهەمی قارچک بە رێژەیەکی بەرچاو زیادبووە".  قارچك یان كوارگ، بەهایەكی  بەرزی خۆراكی هەیە،  رێژەیەكی باش پرۆتین لە پێكهاتەكەیدا هەیە، بۆیە لە هەندێک وڵات وەك جێگرەوەی گۆشتی سوور بەكاردێت و زۆر گرنگی بە خواردن و بەرهەمهێنانی دەدرێت.  بەرهەمهێنانی قارچک پێویستی بە كەشێكی لەبار هەیە، كە پلەی گەرمییەكەی لەنێوان ٢٥ تاوەكو ٢٧ سەدیدا بێت و رادەی شێ تێیدا بگاتە ٨٥ % بە تایبەت لە دووهەفتەی یەكەمدا، دواتر دەبێت پلەی گەرمییەكەی بۆ ١٩ پلە دابەزێندرێت و بە دابینكردنی ئەو كەشە لەبارە دەتواندرێت بە درێژایی ساڵ قارچك بەرهەمبهێندرێت. هەر وەجبەیەکی پێگەیشتنی قارچک ٣٥ رۆژ کاتی پێویستە و بۆ ماوەی سێ هەفتەش بەرهەم دەدات.  بەپێی ئاماری وەزارەتی كشتوكاڵ، ئێستا چوار كارگە لە هەولێر، سێ كارگە لە سلێمانی و یەك كارگەی قارچک لە دهۆك هەن، دوو كارگەی دیكەش لە سنووری پارێزگای سلێمانی لە قۆناخی دامەزراندن.  كارگەی سیتەك بۆ بەرهەمێنانی قارچك لە پارێزگای سلێمانی، کە تازە دروستکراوە، لە ٦ هۆڵ پێكهاتووە و ساڵانە توانای بەرهەمهێنانی ٢٥٠ تۆن قارچكی هەیە، بەڵام ئێستا تەنیا سێ هۆڵی خراوەتە كار.  ئەنوەر قادر، خاوەنی كارگەی سیتەك، دەڵێت: "بەهۆی گرفتی هاوردەکردنی كۆمپۆس لە ئێران ماوەیەك لەكار وەستاین، ئێستا ماوەی مانگێكە کۆمپۆستمان لە سێ هۆڵ كردووە و  رۆژانە ٤٠ كارتۆن بەرهەممان هەیە".   تاکە گرفتی ئەو خاوەن کارگەیە هاوردەکردنی کۆمپۆسە، چونکە حكومەتی ئێران ئێستا وەك پێشتر رێگە بە هەناردەی كۆمپۆس نادات، بۆ نموونە ئەمساڵ سێ جار بڕیاری راگرتنی هەناردەکردنی كۆمپۆسی بۆ هەرێمی كوردستان داوە.  بەرهەمهێنانی قارچك لە سێ بەش پێكدێت، بەشێكی یەكەم تایبەتە بە بەرهەمهێنانی سپۆراتی قارچك، بەشی دووەم تایبەتە بە دابینكردنی كۆمپۆست كە ناوەندێكی بنەڕەتییە بۆ رووان و گەشەكردنی قارچك، بەشی كۆتاییش تایبەتە بەرهەمهێنان، زۆربەی كارگەكانی هەرێمی كوردستان بۆ بەشی یەكەم و دووەم پشت بە ئێران دەبەستن.  ئەنوەر قادر، دەڵێت: "بەهۆی زیادبوونی ژمارەی كارگەكان پێویستە بیر لە وەبەرهێنان لە دروستكردنی كۆمپۆس بكرێتەوە، چونكە بەهۆی هاوردەی كۆمپۆس ساڵانە پارەیەكی زۆر دەچێتە دەرەوە، ئامادەکردنی هەر هۆڵێک بۆ بەرهەمهێنان پێویستی بە نزیکەی نۆ ملیۆن دینارە، ئەو پارەیە هەمووی دەچێتە دەرەوە".  حوسێن حەمەكەریم، دەڵێت بۆ رێگری لە چوونە دەرەوەی ئەم پارەیە، هانی كارگەکانیان داوە، پێداویستییەكانیان لەناوخۆ بەرهەمبهێنن هەندێ كارگەش ئەم هەنگاوەیان ناوە، بەڵام بەرهەمهێنانی كۆمپۆس و سپۆرات ئامێری تایبەتی پێویستە نرخی ئەو ئامێرانەش زۆرە. گوتیشی: "رەزامەندی ئەنجوومەنی وەزیرانمان وەرگرتووە کە رەسمی گومرگی بۆ هاوردەكردنی ئەم پێویستیانە وەرنەگیرێت، بۆ ئەوەی تێچووی بەرهەمهێنانی قارچک كەمبێتەوە".  كارگەی كوراگی سپی گەورەترین كارگەی بەرهەمهێنانی قارچكە لە هەرێمی كوردستان، كارگەكە سێ ساڵ لەمەوبەر لە نزیك گوندی دۆڵەبەكرەی سنووری ناحیەی قوشتەپەی شاری هەولێر دامەزرا، بەرهەمی ساڵانەی دەگاتە نزیکەی ٢ هەزار و ٢٠٠ تۆن.  زانا نوری، بەڕێوەبەری كارگەی كوارگی سپی، دەڵێت: "لە هەرێمی كوردستان خواست لەسەر خواردنی قارچك زیادبووە، بەڵام ئەم خواستە زیاتر لە وەرزی پایز و زستاندایە، رۆژانەی ٧ تاوەكو ٩ تۆن قارچک دەفرۆشرێت، بەڵام لە وەرزی بەهار بەهۆی پێگەیشتنی گیابەهارییەكان ئەم فرۆشە دەبێتە نیوە، لە وەرزی هاویندا فرۆش زۆر كەم دەبێت، بۆیە زۆربەی كارگەكان بۆ ساخکردنەوەی بەرهەمەکانیان پشت بە شارەكانی عێراق دەبەستن".  بۆ كەمكردنەوەی تێچوو و كێبڕكێی نرخ، كارگەكەی زانا هەموو یەكەكانی بەرهەمهێنانی هەیە، تەنانەت خۆیان كۆمپۆس  و سپۆرات بۆ كارگەكەیان بەرهەمدەهێنن و پشت بە بەرهەمی خۆماڵی دەبەستن.  زانا نوری، دەڵیت بۆ دروستكردنی كۆمپۆس سوودیان لە قەسەڵی گەنمی جوتیاران و پاشماوەی كێڵگەكانی پەلەوەر وەرگرتووە و ساڵانە بایی ٥٠٠ دۆلار قەسەڵ و پاشماوەی پەلەوەر لە جووتیاران دەكڕنەوە بە ئامێرە تایبەت دەیكەن بەكۆمپۆست، تاقیگەی تایبەیشیان هەیە بۆ زیادكردنی سپۆرات،  ساڵانەش بۆ نوێبوونەوە برێكی زۆر كەم سپۆرات لە هۆلەندا، بەلجیكا و فەرەنسا هاوردە دەکەن.  زانا بیری لەوە کردووەتەوە کە کۆمپۆس و سپۆرات بۆ کارگەکانی دیکەش بەرهەم بهێنێت، بۆ ئەم مەبەستە دوو جار لەگەڵ بەرپرسانی وەزارەتی كشتوكاڵ قسەی كردووە و داوای لێکردوون لە رەسمی گومرگی هاوردەکردنی ئامێری تایبەت بە دروستکردنی کۆمپۆست بیانبەخشن، بەڵام دەڵێت تائێستا وەڵامیان نەداوەتەوە.