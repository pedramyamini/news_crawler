فەتحی محەممەد، گوتەبێژی وەزارەتی بازرگانی و پیشەسازی بە تۆڕی میدیایی رووداوی راگەیاند: "قەبارەی بازرگانی هاوردە و هەناردەی کاڵاکان لە دەروازەی سنووریی و فڕۆکەخانەکانی هەولێر و سلێمانی لەماوەی ساڵی ٢٠٢٠ دا ٢٦ ملیار و ١٠٠ ملیۆن دۆلار بووە، کە بەراورد بە ساڵی ٢٠١٩ کەمێک ئاستەکە هاتووەتە خوارەوە. ئەوەش بەهۆی زیادبوونی قەیرانەکان و لێکەوتەی ڤایرۆسی کۆرۆنا بووە، کە کاریگەریی لەسەر جموجوڵی بازرگانی هەبووە".  فەتحی محەممەد دەشڵێت: ئۆتۆمبێل لە ریزبەندیی پێشەوەی هاوردەکراوەکان بووە، کە ٨٩ هەزار و ٨٥٠ ئۆتۆمبێل هاوردەکراون، بڕی ئەو پارەیەشی لە کڕینی ئۆتۆمبێلەکان و پارچەی یەدەگی ئۆتۆمبێل چووەتە دەرەوە، بە ملیارێک و ٣٤٠ ملیۆن دۆلار دەخەملێندرێت، رێژەی ٣٠ % بۆ ٤٠ % ی ئۆتۆمبێلە هاوردەکراوەکان بۆ بەشەکانی باشوور و ناوەڕاستی عێراق بووە.  گوتەبێژی وەزارەتی بازرگانی و پیشەسازی ئاماژەی بەوەشکرد: خۆراک لە ئاستی دووەم دێت، کە بە رادەیەکی زۆر لە دەروازەکانی هەرێمی کوردستانەوە هاوردەکراوە، لە ئاستی سێیەمیش پێداویستیی پزیشکی و دەرمان هاوردە کراوە.  لە بەشێکی دیکەی قسەکانیدا فەتحی محەممەد ئاماژەی بەوە کرد: بەهۆی زۆری هاوردەوە زیاتر پارەی هەرێمی کوردستان چووەتە دەرەوە، چونکە هەرێمی کورستان ئەو باڵانسەی نییە هاوردە و هەناردە رابگرێت، زۆرترینی کاڵاکان لە دەرەوە دێن. ئەوەی لە هەرێمی کوردستان بۆ دەرەوە هەناردەکراوە بڕێکی کەمە کە خۆی لە خۆراک، میوە، پێستەی ئاژەڵ و فۆسفات و چەند کاڵایەکی دیکە دەبینێتەوە.  هەروەها گوتەبێژی وەزارەتی بازرگانی ژمارەی کۆمپانیاکان لە ساڵی ٢٠٢٠ ـدا دەڵێت: ٨١٣ کۆمپانیای نوێ لە هەرێمی کوردستان تۆمارکراون. بەگشتی تاوەکو ئێستا ژمارەی کۆمپانیا تۆمارکراوەکانی هەرێمی کوردستان ٣٠ هەزار و ٢٢٣ کۆمپانیایە، کە ٢٦ هەزار ٩٠٦ یان خۆماڵین و سێ هەزار و ٣١٤ ـشیان بیانین.