بەپێی ئاماری وەزارەتی كشتوكاڵ و سەرچاوەكانی ئاو، هەزار و ٥٤٤ پڕۆژەی مۆڵەتپێدراوی گۆشت لە هەرێمی کوردستان هەن: (٥٠١ پڕۆژە لە هەولێر، ٢٨٩ پڕۆژە لە دهۆك، ٦١٠ پڕۆژە لە سلێمانی، ١١٤ پڕۆژە لە گەرمیان و ٣٠ پڕۆژە لە هەڵەبجە).  ئەو پرۆژانە دەتوانن لەهەر وەجبەیەكدا ٢٣ ملیۆن و ٥٥ هەزار و ٢٤٥ مریشک بەرهەمبهێنن، ئەگەر ساڵانە هەر پڕۆژەیەك تەنیا ٤ وەجبە مریشك بەخێوبكات، ساڵانە دەتوانن ٩٢ ملیۆن و ٢٢٠ هەزار و ٩٨٠ مریشك بەرهەمبهێنن.  ئەگەر تێكڕای كێشی مریشكە بەرهەمهاتووەكان دوای لێدەركردنی پاشماوەی دوای سەربڕین بە دوو كیلۆ بخەمڵێنین و ١٠ % ی رێژەی مردنی لێدەربكەین، بەرهەمی ساڵانەیان دەگاتە نزیكەی ١٦٦ هەزار تۆن گۆشتی مریشك، بەڵام بەو مەرجەی پرۆژەکان بە ١٠٠ % ی وزەی خۆیان کار بکەن.   بەپێی داتاكان ئێستا نزیكەی ٧٥ % ی ئەم پرۆژانە لە كاردان، بۆیە بڕی بەرهەمی ساڵانەی ئەم پرۆژانە بە نزیكەی ١٢٥ هەزار تۆن گۆشت دەخەمڵێندرێت. نزیكەی ٤٠٠ پڕۆژەی بێ مۆڵەتیش هەن کە بەرهەمی ساڵانەیان دەگاتە نزیكەی ٣٦ هەزار تۆن. كەواتە كۆی بەرهەمی پڕۆژەكان دەگاتە ١٦١ هەزار تۆن.  وەزارەتی كشتوكاڵ پێویستی ساڵانەی تاكی بۆ گۆشتی مریشك بە ٢٣.٩ كیلۆ دیاریكردووە، بەپێی داتاكانی دەستەی ئامار، ساڵی رابردوو ژمارەی دانیشتووانی هەرێمی كوردستان گەیشتووەتە نزیكەی ٦ ملیۆن و ٣٤ هەزار كەس. بەو پێوەرە بێت كوردستان ساڵانە پێویستی بە نزیكەی ١٤٤ هەزار تۆن گۆشتی مریشك هەیە، كۆتایی ئەمساڵیش دەگاتە نزیكەی ١٤٨ هەزار تۆن، ئەگەر هێلکە و مریشکی هاوردە بهێڵن سەرجەم پرۆژەکان کار بکەن، هەرێمی كوردستان نەک هاوردەکار دەتوانێت ببێتە هەناردەکاری مریشک و هێلکەش.  بەپێی داتاكانی وەزارەتی كشتوكاڵ تەواوی پێویستی ئەم پرۆژانەش بە تایبەت لە جوجەڵە دەتواندرێت بەزیادەوە لە ناوخۆدا دابین بكرێت، چونكە پیشەسازیی پەلەوەر لەپڕۆژەی ئەژدادەوە دەستپێدەكات تاوەکو دەگاتە پڕۆژەی پەلەوەری گۆشت.  هەرێمی كوردستان خاوەنی پڕۆژەیەكی ئەژداد و ١٧ پڕۆژەی دایكانەی جوجەڵەی گۆشت و ٤٤ پڕۆژەی هەڵهێنەرە، ئەو پرۆژانە ئەگەر ١٠٠ % كاربكەن، توانایان زۆر زیاترە لە پێویستی پڕۆژەكانی پەلەوەری گۆشت.  كۆمپانیای راسون بۆ بەرهەمهێنانی جوجەڵەی دایكانە، كە سەر بە گروپی ڤانۆیە، بریكاری سەرەكی كۆمپانیای (Ross)ی بەریتانیایە كە جوجەڵەی ئەژداد لە جۆری (Ross) لە جیهان بەرهەم دەهێنێت، راسون تاكە كۆمپانیای كوردستان و عێراقیشە كە جوجەڵەی دایكانە لە جۆری (Ross) بۆ پڕۆژەكانی دایكانە دابین دەكات.  كۆمپانیاكە پڕۆژەیەكی بەخێوكردنی جوجەڵەی ئەژدادی لە سنووری قەزای شەقڵاوە هەیە، ساڵانە ٦٠ هەزار جوجەڵەی یەك رۆژە لە جۆری (Ross ٣٠٨) بە سێ قۆناخ لە كۆمپانیای دایك لە سكۆتلەندا هاوردە دەكات، دوای ٢٥ هەفتە پەروەردەكردنیان، لە هەر مریشكێك ٧٥ هێلكە وەردەگرێت، لە رێگەی ئامێری هەڵهێنەر ساڵانە ١.٥ ملیۆن جوجەڵەی دایكانە و ١.٥ ملیۆن جوجەڵەی گۆشت بۆ پڕۆژەكانی جوجەڵەی دایكانەی گۆشت دابین دەكات.  كاروان سەلاح مستەفا، بەڕێوەبەری گشتیی گروپی ڤانۆ، بە تۆڕی میدیایی رووداوی گوت: "لە عێراق ١٤٤ پڕۆژە و لە هەرێمی كوردستان ١٧ پڕۆژەی دایكانەی جوجەڵەی گۆشت هەن، پڕۆژەكانی عێراق ساڵانە پێویستیان بە ٤.٩ ملیۆن و هی هەرێمی كوردستان پێویستیان بە ٦٠٠ هەزار جوجەڵەی دایكانە هەیە، بەرهەمی ساڵانەی پڕۆژەكەمان ١.٥ ملیۆن جوجەڵەی دایكانەیە، بۆیە پڕۆژەكەمان لە توانایدایە ١٠٠ % ی پێویستیی كوردستان و ١٨.٣ % پێویستی پڕۆژەكانی عیراق دابین بكات".  بەرزترین بڕی فرۆشی کۆمپانیای ڤانۆ لە ساڵی ٢٠٠٩ بوو كە ٩٢٥ هەزار جوجەڵەیان فرۆشت، بەڵام کاروان سڵاح دەڵێت: "دواتر توركیا و ئێران بە پلان لەسەر سنوورەكان پڕۆژەی دایكانەی جوجەڵەیان دامەزراند، بۆ هەرەسپێهێنانی پڕۆژەكەمان بە نرخی زۆر هەرزان هێلكەی  ترووکاندنیان بە قاچاخ و فەرمی هەناردەی عێراق كرد".  كاروان دەڵێت پێشتر جوجەڵەیان بۆ ٩٠ % ی پڕۆژەكانی دایكانەی جوجەڵەی گۆشت لە كورستان دابین دەكرد كە ژمارەیان ١٧ پڕۆژەیە، ئەو جوجەڵەشی دەمایەوە هەناردەی عێراق و لوبنانیان دەكرد، بەڵام بەهۆی دابەزینی نرخی تمەن، بازرگانان بە لێشاو هێلكەی  ترووکاندنیان لە ئێران و توركیا بە نرخی زۆر هەرزان هێنا: "بەو هۆیەوە ١٣ پڕۆژەی دایكانەی جوجەڵەی گۆشت داخران، فرۆشی ساڵی رابردوومان بۆ ٣٥ % و فرۆشی ئەمساڵیشمان بۆ ١٠ % دابەزیوە".  بەپێی ئەو بەدواداچوونەی کۆمپانیای ڤانۆ ساڵانە بایی ٢٠٠ ملیۆن دۆلار مریشك و پارچەكانی، هێلكەی خواردن و تروکاندن هاوردە دەكرێن، ئەمە لەكاتێكدایە هەرێمی كوردستان خاوەنی ژێرخانێكی تەواوی پیشەسازیی پەلەوەرە دەتواندرێت ئەو پێویستیانە لەناوخۆدا دابین بكرێت".   لە هەرێمی كوردستان ١٧ پڕۆژەی دایكانەی جوجەڵەی گۆشت هەن (١٣ پڕۆژە لە هەولێر و ٤ پڕۆژە لە دهۆك)، ئەم پرۆژانە ساڵانە لە توانایاندا هەیە نزیکەی ١٠٤ ملیۆن هێلەکەی  ترووکاندن بۆ پڕۆژەكانی هەڵهێنەری پەلەوەری گۆشت دابین بكەن، لە کاتێکدا پڕۆژەكانی پەلەوەر لە كوردستان ساڵانە پێویستیان ٩٢ ملیۆن جوجەڵەیە.  پێشتر ٩٠ % ی ئەو پرۆژانە بەپێی خواستی بازار و توانای پڕۆژەكانیان جوجەڵەی یەك رۆژەیان لە پڕۆژەی راسۆن دەكڕییەوە دوای ٢٥ هەفتە پەروەردەكردن، لەهەر مریشكێك ١٧٥ تاوەكو ١٨٦ هێلكەی  ترووکاندنیان بەدەستدەهێنا نرخی هەر هێلكەیەك لە سەریان ٢٢ تاوەكو ٢٥ سەنت دەكەوت، هێلكەكانیان بە كەمێك قازانج بە هەڵهێنەرەكان دەفرۆشت كە ژمارەیان ٤٤ هەڵێنەرە، ئەوانیش لە رێگەی دانانەوەی ئەو هێلكانە جوجەڵەیان بۆ پڕۆژەكانی پەلەوەر دابین دەكرد، بەڵام بەهۆی دابەزینی بەهای لیرە و تمەن، هێلكەی ترووكاندنی پڕۆژەكانی ئێرانی بە ١٠ بۆ ١٢ سەنت و توركی بە ١٧ تاوەكو ١٨ سەنت دەگەیشتە پڕۆژەكان، بەم هۆیەوە نەیانتوانی لە نرخدا كێبڕكێی هێلكەی ئێران و توركی بكەن ١٣ پڕۆژەیان داخران و تەنیا چوار پڕۆژە (٣ لە هەولێر، ١ لە سلێمانی) کار دەکەن.  كۆمپانیای خاڵە خاوەنی دوو پڕۆژەی دایكانەی جوجەڵەی گۆشتە، لە هەولێر و سلێمانی، كۆمپانیاكە پێشتر ساڵانە ١٦٠ هەزار جوجەڵەی یەك رۆژەی دایكانەی لە پڕۆژەی راسۆن دەكڕییەوە، دوای ٦٥ هەفتە بەخێوكردن ٢٠ تاوەكو ٢٤ ملیۆن هێلكەی  ترووکاندنی بەرهەمدەهێنا و بە هەڵهێنەرەكانی دەفرۆشت، ئێستا پڕۆژەیەكیان وەستاوە و پڕۆژەیەكیشیان بە وزەی ٥٠ % كار دەكات.  سەفیر ئەحمەد خاڵە، خاوەنی كۆمپانیای خاڵە دەڵێت: "بەهۆی دابەزینی بەهای تمەن و لیرە، بازرگانان بە لێشاو هێلكەی  ترووکاندنیان لە ئێران و توركیا هێنا و بازاڕی ئێمە نەما، بۆیە بە ناچاری پڕۆژەی هەولێرمان داخستووە، بەرهەمی پڕۆژەی رانیەشمان بۆ نیوەی بەرهەم دابەزاند".  سەفیر خاڵە هەروەها دەڵێت: "پێشتر جوجەڵەمان بۆ ٤٠ % ی پڕۆژەكانی سنووری پارێزگای سلێمانی دابین دەكرد، چونكە ئێمە پڕۆژەی دایكانە و هەڵهێنەرمان هەیە، بەڵام ئێستا زۆربەی هەڵهێنەرەكان هێلكەی  ترووکاندنی ئێرانی و توركی دەهێنن و بە نرخی زۆر هەرزان جوجەڵە بە پڕۆژەكان دەفرۆشن، بۆیە زۆربەی پڕۆژەكان وازیان لە كڕینی جوجەڵەی خۆماڵی هێناوە، ئەمە لەكاتێكدایە جوجەڵەی خۆماڵی بەرگری بۆ نەخۆشی زۆر باشە و رێژەی مردنی كەمە".  وەزارەتی کشتوکاڵ لە سەرەتای ئەمساڵدا بڕیاری دا ١٠ سەنت بخرێتە سەر هێلکەی تروکاندنی هاوردە. بە بڕوای سەفیر خاڵە، دانانی ئەو رەسمە رۆڵی گەورەی دەبێت بۆ بەكارخستنەوەی پڕۆژەكان، ئەو دەڵێت: "پشت بەو بڕیارە بۆ بەكارخستنەوەی پڕۆژەكەی هەولێر داوای ٨٠ هەزار جوجەڵەی دایكانەمان لە کۆمپانیای راسۆن كردووە".   نرخی هێلكەی  ترووکاندنی خۆماڵی ئێستا بە گوێرەی خواست لە نێوان ٢٧ تاوەكو ٣٠ سەنتە، بەڵام نرخی هێلكەی ئێرانی بە ١٠ تاوەكو ١٢ سەنتە، هێلكەی توركیش بە ١٥ تاوەكو ٢٠ سەنتە، هێلكەی ئەوروپیش بە ٣٠ تاوەكو ٤٥ سەنتە.  سەفیر خاڵە، دەڵێت: "بەر لە دابەزینی نرخی تمەن و لیرەش، توركیا و ئێران بە پلان هەوڵیانداوە پڕۆژەكانی ئێمە هەرەس پێبهێنن، چونكە پڕۆژەكانی توركیا هەر كۆنتێنەرێك هێلكەی  ترووکاندنیان هەناردەی كوردستان و عێراق بكردایە حكومەت ٨ هەزار دۆلار تێچووەكەی بۆ دەگەڕاندنەوە. ئێستا ئێران بۆ پارێزگای لە بەرهەمی خۆماڵی هەناردەی هێلكەی  ترووکاندنی قەدەخە كردووە، بەڵام بەهۆی هەرزانی نرخەكەی بازرگانان بە قاچاخ دەیهێنن".  لە هەرێمی كوردستان ٤٦ پڕۆژەی هەڵهێنەری پەلەوەر هەن (٢٧ لە هەولێر، ٥ لە دهۆك، ١١ لە سلێمانی و سێ ٣ لە گەرمیان)، ئەگەر ١٠٠ % كاربكەن ساڵانە پێوستیان بە زیاتر لە ٣٠٧ ملیۆن هێلكەی تروکاندن هەیە، بەشێك لەو پرۆژانە بەرهەمەكانیان هەناردەی شارەكانی عێراق دەكەن، بۆیە وەزارەتی كشتوكاڵ مۆڵەتی هاوردەكردنی هێلكەی  ترووکاندنیان پێدەدات.  بەپێی ئامارێك لە پێنج ساڵی رابردوودا وەزارەتی كشتوكاڵ بە فەرمی رێگەی بە هاوردەكردنی نزیكەی ٤٣ هەزار تۆن هێلكەی تروکاندن داوە.  ئەحمەد عەبدوڵڵا، بازرگانێكی هاوردەی هێلكەی  ترووکاندنە، دەڵێت: "پڕۆژەكانی جوجەڵەی گۆشت لە توانایاندا نییە تەواوی پێداویستی هەڵهێنەرەكان دابین بكەن، بۆیە ئێمە و زۆربەی خاوەن پڕۆژەكانی دیكە بەردەوام هێلكەی تروکاندن لە توركیا، ئێران، پرتوگال، بەلجیكا، ئیسپانیا و هۆڵەندا هەندێ وڵاتی دیكە هاورد دەكەین".  بە گوتەی ئەو بازرگانە بەهۆی كۆرۆنا و دابەزینی نرخی تمەن و لیرە، نرخی هێلك  ترووکاندن زۆر دابەزیوە، بۆ نمونە هێلكەی  ترووکاندنی ئەوروپی بە ٢٦ سەنت و هێلكەی توركی بە ١٧ تاوەكو ١٨ سەنت و هێلكەی ئێرانیش بە ١٠ تاوەکو ١٥ سەنتە".  سەبارەت بە کاریگەری بڕیارەکەی وەزارەتی کشتوکاڵ لەسەر هێلکەی هاوردە، ئەو بازرگانە گوتی: "مانگانە دوو كۆنتێنەر هێلكەی تروکاندن هاوردە دەكەم، كە هەر كۆنتێنەرێك ٣٠٦ تاوەكو ٣٢٤ هەزار هێلكەیە، نرخی هەر كۆنتێنەرێك هێلکەی توركی دەگاتە ٥٠ تاوەكو ٦٠ هەزار دۆلار، ئەوروپی ٨٠ تاوەكو ٩٠ هەزار دۆلار. بە زیادكردنی رەسمی ١٠ سەنت بۆ هەر هێلكەیەك نرخی هەر كۆنتینەرێك نزیكەی ٣٠ هەزار دۆلاری دەچێتەسەر، بەڵام دڵگرانین بەو زیادبوونە، چونكە ئێستا بووەتە گەڕەلاوژە، بازرگانەكانی هێلكەی خواردن بەقاچاخ هێلكەی  ترووکاندن دەهێنن، بێجگە لە خاوەن پڕۆژەكانیش، بە پارە و واستە مۆڵەت بە هەندێ بازرگان دەدرێت هێلكەی  ترووکاندنن بهێنن، ئەمەش بازاڕەكەی تێكداوە".   فیراس سدیق، بەڕێوەبەری سامانی ئاژەڵ، لە وەزارەتی كشتوكاڵ و سەرچاوەكانی ئاو دەڵێت: "ئامانجمان لە دانانی ئەو ١٠ سەنتە، بۆ ئەوەیە دووبارە زنجیرەی پڕۆژەكانی پەلەوەر لە ئەژدادەوە تاوەكو پڕۆژەكانی گۆشت بەكاربخەینەوە، بۆ بەرهەمهێنانیش پشت بە بەرهەمی خۆماڵی ببەستین".  فیراس سدیق، گوتیشی: "هەر كات بەرهەمی پڕۆژەكانی ناوخۆ گەیشتە ئەو ئاستەی ١٠٠ % پێویستیی هەڵهێنەرەكان دابین بكەن، هاوردەی هێلكەی  ترووکاندن بە یەكجاری رادەگرین".