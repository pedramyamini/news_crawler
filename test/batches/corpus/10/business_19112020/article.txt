ئەم بانگەوازەی سندووقی نەختی نێودەوڵەتی لەکاتێکدایە، رۆژانی ٢١ و ٢٢ی ئەم مانگە کۆبوونەوەی سەرکردەکانی وڵاتانی G ٢٠ بەڕێوەدەچێت، هەروەها بانگەوازەکە هاوکاتە لەگەڵ ئەو دۆخە سەختەی کە ئابووریی وڵاتانی جیهان بەهۆی پەتای کۆرۆنا رووبەڕووی بوونەتەوە.  لەبارەی ئەگەری بووژانەوەی ئابووریی جیهان بەهۆی بوونی ڤاکسینی دژە کۆرۆنا، کریستینا جۆرجیێڤا دەڵێت "لەکاتێکدا ئێستا چارەسەرێکی پزیشکی بۆ قەیرانەکە دەرکەوتووە، رێگەی بەردەم ئابووری بە سەختی دەمێنێتەوە و لە مەترسیی پاشەکشەدا دەمێنێتەوە".  گەورە کۆمپانیا دەرمانسازییەکانی جیهان، لەوانەش مۆدێرنا، فایزەر و بایۆنتێک لەوە نزیکبوونەتەوە ڤاکسینی دژە کۆرۆنا بەردەستبخەن، لەکاتێکدا ژمارەی تووشبووان لە ژمارەیەکی زۆری وڵاتان لە هەڵکشاندایە و بەشێکیان ناچاربوون دووبارە قەدەخەی هاتووچۆ بسەپێنن بۆ رێگەگرتن لە بڵاوبوونەوەی زیاتری پەتاکە.  بەڕێوەبەری سندووقی نەختی نێودەوڵەتی لەوبارەیەوە دەڵێت "هەڵچوونی ژمارەی تووشبووان وەبیرهێنەرەوەیەکی بەهێزە کە بووژاندنەوەی ئابووری لە هیچ شوێنێک بەدەستنایەت ئەگەر ئێمە پەتاکە لە هەموو شوێنێک لەنێونەبەین".  کریستینا جۆرجیێڤا داوا لە وڵاتان دەکات کە هاوکار و هاوئاهەنگ بن بۆئەوەی ڤاکسین، ئامرازەکانی پشکنین و دەرمان بە یەکسانی دابەشبکرێن و هەوڵی فرەلایەنانە بدرێت بۆ دروستکردن، کڕین و دابەشکردنی ئەو کەرەستە پزیشکیانە، بەتایبەتیش لە وڵاتە هەژارەکان.