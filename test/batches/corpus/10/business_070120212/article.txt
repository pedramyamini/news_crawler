وەزارەتی نەوتی عێراق لە راگەیێندراوێکدا بڵاویکردەوە، لە یەکی ئەو مانگەوە ١ - ١ - ٢٠٢١ پێدانی نەوتی خاویان بە کۆمپانیای کار راگرتووە، ئەمەش بەهۆی تەواوبوونی ئەو گرێبەستەی کە لەگەڵ ئەو کۆمپانیایەدا هەیانبوو. ئێستا کۆگایەکی باشی بەرهەمە نەوتییەکانیان هەیە.  وەک لە راگەیێندراوەکەدا ئاماژەی بۆ کراوە وەزارەتی نەوتی عێراق لەگەڵ چەند کۆمپانیایەکی ناوخۆیی گرێبەستی کردووە بۆ پاڵاوتنی ١٠٠ هەزار بەرمیل نەوت لە رۆژێکدا.   وەزارەتی نەوتی عێراق ماوەی چەند ساڵێکە گرێبەستی لەگەڵ دوو پاڵاوگەی هەرێمی کوردستان کردووە، بۆ دابینکردنی سووتەمەنی بۆ چەند پارێزگایەکی باکووری عێراق. وەزارەتی نەوتی عێراق نەوتی خاوی بۆ ئەو پاڵاوگانە دەنارد و ئەوانیش دەیانپاڵاوت.  وەزارەتی نەوتی عێراق هۆکاری نوێنەکردنەوەی گرێبەستەکەی لەگەڵ کۆمپانیای کار روون نەکردووەتەوە.