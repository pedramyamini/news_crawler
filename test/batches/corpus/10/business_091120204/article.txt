بەپێی ئاماری وەزارەتی كشتوكاڵ و سەرچاوەكانی ئاو، ئێستا ١٢ پرۆژەی بەرهەمهێنانی هێلكەی خواردن لە هەرێمی كوردستان هەن: (٨ پرۆژە هەولێر، دوو پرۆژە دهۆک، یەک پرۆژە لە سلێمانی و پرۆژەیەکیش لە گەرمیان) بەرهەمی ساڵانەیان دەگاتە ملیارێك و ٣٤٩ ملیۆن و ٩٠٠ هەزار هێلكە، بەو مەرجەی بە وزەی تەواو كار بكەن.   بەڵام بەهۆی لێشاوی بەرهەمی هاوردە و گرفتی دابەزینی نرخ و بڵابوونەوەی نەخۆشی لە هەندێک پرۆژە، بەر لە بڕیاری قەدەخەكردنی هێلكەی توركی لەلایەن حكومەتی عێراق لە كۆی ١١ پرۆژەی هێلکەی خواردن، ئەو كات تەنیا ٥ پرۆژە لەكاردابوون: (٤ پرۆژە لە هەولێر، یەک پرۆژە لە دهۆك) بەرهەمی رۆژانەیان دەگەیشتە یەک ملیۆن و ٢٥٣ هەزار هێلكە.  بەهۆی جێبەجێکردنی بڕیارەکەی حکومەتی عێراق لە هەرێمی کوردستان، سێ پرۆژەی داخراو كەوتنەوە كار و پرۆژەیەكی تازەش لە سلێمانی دامەزرا، بەم هۆیەوە بەرهەمی رۆژانەی پرۆژەكان لە ناوەڕاستی مانگی شوباتی ئەمساڵ بۆ زیاتر ٢ ملیۆن هێلكە بەرزبووەوە، بەڵام بەهۆی هەندێ گرفت لە دوو مانگی رابردوودا، جارێكی دیكە بەشێک لە پرۆژەکان رووبەرووی داخستن بوونەوە و ئێستا ٥ پرۆژە لەكاردان (٣ لە هەولێر  و ٢ لەدهۆك) بەرهەمی رۆژانەشیان ٨٢٠ هەزار و ٨٠٠ هێلكەیە، ئەم بڕەش نزیكەی ٢٢.٢ % ی توانای پڕۆژەكانە و دەتوانێت نزیكەی ٣٢ % ی پێویستییەكانی كوردستان لە هێلکە دابین بكات.  بەپێی داتاكانی وەزارەتی كشتوكاڵ، ئێستا پێویستیی ساڵانەی هەرێمی كوردستان گەیشتووەتە ٩٢٥ ملیۆن و ٦٦٢ هەزار هێلكە، ئەگەر هەر تاكێك ساڵانە ١٥٠ هێلكە بخوات، واتە ئێستا رۆژانە هەرێمی كوردستان پێویستی بە زیاتر لە دوو ملیۆن و ٥٣٦ هەزار هێلكە هەیە، ئەم خواستەش ٦٨ % ی زیاترە لە توانای ئێستای بەرهەمی پرۆژەكانی ناوخۆ، بۆیە جارێكی دیكە نرخی هێلكە لە هەرێمی كوردستان رووی لە بەرزبوونەوە كردووەتەوە.   فیراس سدیق، بەڕێوەبەری سامانی ئاژەڵ، لە وەزارەتی كشتوكاڵ و سەرچاوەكانی ئاو  بە رووداوی گوت: "هۆکارەکانی بەرزبوونەوەی نرخی هێلکە زۆرن، بەشێكی دەگەڕێتەوە بۆ زیادبوونی خواست لەسەر هێلكە لە وەرزی پایز و زستان، جگە لەوە رێگری تەواو لە هێنانی هێلكەی قاچاخ کراوە، کە پێشتر جۆرێک لە هاوسەنگی لە نرخدا راگرتبوو".  هۆکارێکی دیکەی بەرزبوونەوەی نرخی هێلکە، بە گوتەی فیراس سدیق دەگەڕێتەوە بۆ كەمبوونەوەی بەرهەمی هێلكە لە پرۆژەكانی ناوخۆ.  پێشتر زۆربەی بەرهەمی پرۆژەكان هەناردەی شاركانی عێراق دەكرا، ئێستا لێژنەی پارێزگاكان بۆ ئەوەی زیاتر نرخی هێلكە لەبازارەكان بەرز نەبێتەوە، بەپێی ئەو دەسەڵاتەی هەیانە، رێگری لە چوونە دەرەوەی هێلکە دەكەن.   هەرچەندە وەزارەتی كشتوكاڵ بەرێكەوتن لەگەڵ خاوەن پرۆژەكان نرخی كارتۆنێك هێلكە، كە ٣٦٠ هێلكەی تێدایە، بە ٤٨ هەزار دینار دیاریكردووە، بەڵام لە بازاڕدا بەنرخی زیاتر دەفرۆشرێت، تەبەقەیەک (٣٠ هێلکە) بە ٥.٥ هەزار دینار تاوەکو ٦.٥ هەزار دینار دەگاتە دەستی كڕیار.  فیراس سدیق، دەڵێت: "کارتۆنێک هێلکە لە پرۆژەکان هەر بەو نرخە دەفرۆشێت کە ئێمە دیاریمان کردووە، بەڵام كۆمەڵێك بازرگان و خاوەن پێشەنگا بەنرخی كۆ هێلكەكان دەكڕنەوە و قازانجی زۆری دەخەنە سەر،  هەتا دەگاتە دەستی كڕیار نرخەكە زۆر بەرز دەبێتەوە، ئەمەش ئەركی لێژنەی پارێزگا و چاودێری بازرگانییە كۆنتڕۆڵی نرخەكان بكەن".  فیراس سدیق دەڵێت بۆ چارەسەری ئەم گرفتە بڕیاریانداوە ناوەندێكی بەبازاڕكردنی هێلكە لە هەولێر دابمەزرێنن و هێلكەی پرۆژەكان لەو ناوەندە كۆبكرێتەوە دواتر بڕی بەرهەمهاتوو بەشێوەیەكی هاوسەنگ بەسەر شارەكاندا دابەشبكرێت، بۆ ئەوەی جیاوازیی نێوان نرخی فرۆشتنی هێلكە لە كێڵگە و بازاڕ و ماركێتەكان كەمبكەنەوە.  بۆ بەگەرخستنەوەی پڕۆژە وەستاوەكان و زیادكردنی بەرهەمی ناوخۆ، وەزارەتی كشتوكاڵ ئاسانكاری بۆ خاوەن پرۆژەکان دەكات بۆ ئەوەی مریشكی زیندووی هێلكەكەر لە دەرەوە بهێنن، بۆ كەمكردنەوەی تێچووی بەرهەمهێنانیش كۆمەڵێك پێشنیازیان داوەتە ئەنجوومەنی وەزیران.  فیراس سدیق، دەڵێت: "لەماوەی رابردوودا لەسەر پێشنیاز و داوای وەزارەتی كشتوكاڵ، ئەنجوومەنی وەزیران بڕیاریدا نرخی كرێی كارەبای پرۆژە كشتوكاڵییەكان کەمبکاتەوە، بۆ كەمكردنەوەی تێچووی ئالیكش كە ٧٥ % ی تێچووی بەرهەمی هێلكە پێكدەهێنێت، بڕیاری لێخۆشبوونی رەسمی گومرگی بۆ هێنانی سۆیا و پێكهاتەكانی دیكە وەرگیراوە، بە مەرجێك ئامانج لە هاوردەكردنی بەكارهێنان بێت بۆ ئالیكی پرۆژەكان".  بە گوتەی ئەو بەرپرسەی وەزارەتی کشتوکاڵ بەهۆی ئەو دڵنیاییەی كە ئەنجوومەنی وەزیران و وەزارەتی كشتوكاڵ لەسەر درێژەدان بە بڕیاری قەدەغەی هاوردە بە خاوەن كێڵگەكانی پەلەوەریان داوە، زۆربەی خاوەن پرۆژەكان بەڵێنیانداوە پرۆژەكانیان بخەنەوە كار. ئەو پرۆژانەشی کار دەکەن بەڵێنیانداوە لە رێگەی هێنانی مریشكی هێلكەكەر لە ماوەیەكی نزیكدا بەرهەمی پرۆژەكانیان زیاد بكەن.  پشكی شێری بەرهەمهێنانی هێلكە لەهەرێمی كوردستان بە پارێزگای هەولێر كەوتووە، بەجۆرێك لەكۆی ١٢ پرۆژە ٨ پرۆژەیان لە سنووری هەولێرن، ئەگەر بە وزەی تەواو كاربكەن، دەتوانن ساڵانە زیاتر لە یەک ملیار و ٣٥ ملیۆن هێلكە بەرهەم هێنن كە دەكاتە نزیكەی ٧٧ % ی كۆی گشتی وزەی پرۆژەكانی كوردستان، بەڵام ئێستا تەنیا سێ پرۆژە کار دەکەن و بەرهەمی رۆژانەشیان ٤٧٨ هەزار و ٨٠٠ هێلکەیە.  پرۆژەی فریز یەكێكە لە پرۆژەكانی پارێزگای هەولێر، لە سێ كێڵگە پێكدێت كە توانای لەخۆگرتنی ٢٣٣ هەزار و ٨٠٠ مریشكی هەیە، رۆژانە ٣٣٠ كارتۆن هێلكە دەخاتە بازاڕەوە.  سەفین رەفعەت توتنچی، خاوەنی پرۆژەكە دەڵێت: "پێشتر ٩٠ % ی بەرهەمەكانمان هەناردەی شارەكانی عێراق دەكرد، بەڵام ئێستا لە ناوخۆ خواست هەیە، سەرجەم بەرهەمەكەمان لە هەولێر دەفرۆشین".  بەهۆی بەرزبوونەوەی نرخی ئالیك، تێچووی كارتۆنێك هێلكە لەسەر خاوەن پرۆژەكان نزیكەی ٣٢ تاوەكو ٣٥ هەزار دینار دەكەوێت بەگوێرەی كێشەكەی بە ٤٨ تاوەكو ٥٠ هەزار دەیفرۆشن.  سەفین توتنچی دەڵێت: "دوو مانگ لەمەوبەر كە خواست وەك ئێستا نەبوو و هێلكەی قاچاخیش دەهات كارتۆنێک هێلکەمان بە ٢٤ هەزار دینار دەفرۆشت، لەهەر كارتۆنێك نزیكەی ١١ هەزار دینارمان زەرەر دەكرد، بۆیە ئەگەر تاوەکو دوو مانگی دیكەش بەو نرخەی ئێستا هێلكە بفرۆشم هێشتا زەرەری پێشتر پڕناكەمەوە، هەر ئەمەش وایكرد زۆربەی پرۆژەكان لەكار بوەستن".  سەفین توتنچی، هۆکاری سەرەکیی گرانبوونی نرخی هێلکە بۆ گرانبوونی نرخی ئالیک دەگەڕێنێتەوە کە ئێستا یەک تۆنی بە ١٢٠ دۆلارە. تەنانەت لە تورکیاش گرانبوونی نرخی ئالیک بووەتە هۆی گرانبوونی نرخی هێلکە، ئەمەش وایکردووە کە هێلکەی قاچاخ نەیەت.  بەپێی داتاكانی وەزارەتی كشتوكاڵ پارێزگای سلێمانی رۆژانە پێویستی بە نزیكەی ٩٤٥ هەزار هێلكەیە، لە سنووری ئەو پارێزگایە تەنیا یەك پرۆژەی هێلكەی خواردن هەیە، کە ئێستا کار ناکات و خاوەنەکەی بەنیازە بەمنزیکانە بیخاتەوە کار.  شێخ یوسف عەبدوڵڵا، خاوەنی پرۆژەکە دەڵێت مۆڵەتی هێنانی ١٣٠ هەزار مریشكی هێلكەكەری لە وەزارەتی كشتوكاڵ وەرگرتووە و بەنیازە لە ماوەی دوو هەفتەی داهاتوو هاوردەیان بکات و لەسەرەتای ساڵی داهاتوو بەرهەمەکەیان بخاتە بازاڕەوە.  شێخ یوسف عەبدوڵڵا، گوتی: "ئەگەر حكومەت و وەزارەتی كشتوكاڵ دڵنیایی بدەن لەوانەیە پرۆژەی دیكەش لە سلێمانی دروستبكرێت، بەڵام بەهۆی هێلكەی هاوردە لە رابردوودا زۆربەی پرۆژەکان داخران".  بەپێی داتاكانی وەزارەتی كشتوكاڵ لە شەش ساڵی رابردوودا هیچ كات بەرهەمی هێلكەی کێڵگەكان ناوخۆ نەگەیشتووەتە ئاستی پێداویستیی ناوخۆ، ئەمە لەكاتێكدایە ئەگەر بە ١٠٠ % ی وزەی خۆیان كاربكەن، بەرهەمیان لە پێداویستیی ناوخۆ زیاترە.  بەپێی داتاكان بەزرترین ئاستی بەرهەمی ناوخۆ لە ساڵی ٢٠١٤ تۆماركراوە كە ٧٢٣ ملیۆن هێلكە بووە، كەمترین بەرهەمیش لە ساڵی ٢٠١٦ بوو، كە ٢٣١ ملیۆن هێلكە بووە. ساڵی ٢٠١٧ بەرهەمی پرۆژەکان ٥٧٥ ملیۆن هێلكە بووە، لە ساڵی ٢٠١٨ بۆ ٢٦٤ ملیۆن هێلکە دابەزیوە، ساڵی رابردووش بەرهەمی کێڵگەکان ٤٥٢ ملیۆن هێلكە بووە.   مریشكی هێلكەی خواردن لە تەمەنی ١٤٠ رۆژیدا هێلكە دەكات و کێڵگەكان بۆ ماوەی ٩٠ هەفتە هێلكەی لێوەردەگرن، لەو ماوەیە هەر مریشکێک ٣٥٠ تاوەكو ٣٦٠ هێلكە دەكات.   پرۆژەی كۆسار، پێشتر تایبەت بوو بە دایكانەی مریشكی هێلكەی خواردن، بەهۆی بێ بازاڕی ٤ ساڵ لەمەوبەر گۆڕدراوە بۆ دایكانەی هێلكەی توركاندن،   دەوەن موحسین خاوەنی پرۆژەکە دەڵێت: "ئەگەر حكومەت دڵنیاییمان بداتێ جوجەڵەی دایكانەی هێلكەی خواردن لە ئەمریکا هاوردە بکەین، دەتوانین تەواوی پێداویستیی پرۆژەكان بە نرخێكی گونجاو دابین بكەین، چونكە پرۆژەكەمان دەتوانێت ساڵانە ٧.٥ ملیۆن هێلكەی جوجەڵەی دایكانەی هێلكەی خواردن بەرهەم بهێنێت، بەڵام لە ترسی هێلکەی هاوردە کەس ناوێرێت ئەو ریسکە بکات".