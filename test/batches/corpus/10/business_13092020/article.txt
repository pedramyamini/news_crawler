د. عارف حیتۆ، بەڕێوەبەری گشتیی كار و دەستەبەری كۆمەڵایەتی لە  وەزارەتی كاروكاروباری كۆمەڵایەتی بە (تۆڕی میدیایی رووداو)ی راگەیاند  لەدوای چەند مانگێک لە راگرتنی هاتنی كرێكاری بیانی بۆ كوردستان  ئێستا دەرگای هێنانی کرێکاری بیانیان بۆ کۆمپانیاکان كردووەتەوە و گوتی: "لە سەرەتای ئەم مانگەوە  دەرگای هاتنی كرێكاری بیانیمان كردووەتەوە، ئەویش تەنیا بۆ  خزمەتكاری نێوماڵ، چونكە لە كوردستان كەس ئامادە نییە ئەو كارە  بكات".   سەبارەت بە ژمارەی کرێکاری بیانیی نێوماڵ، د. عارف حیتۆ گوتی هەرچەندە ئەمساڵ هیچ كرێكارێكی  بیانی بواری خزمەتكاری ناوماڵ نەهاتووەتە كوردستان، بەڵام بەپێی  بەدواداچوونەكانیان ئێستا نزیكەی ١٢ هەزار كرێكاری بیانی خزمەتكاری  نێوماڵ لە كوردستاندا هەیە. گوتیشی: "مۆڵەتی هاتنی كرێكاری بیانی  تایبەت بە خزمەتكاری ناوماڵ بۆ ماوەی دوو ساڵە، لەبەر ئەوەشە  كرێكاری بیانی ناو ماڵەكان زەمان ناكرێن".   بەپێی ئاماری وەزارەتی كاروكاروباری كۆمەڵایەتی لە ساڵی ٢٠١٨،   ٣ هەزار و ٣٢٧ كرێكاری بیانی ناوماڵ و لە ساڵی رابردووش ٦ هەزار و ٣٥٨ كرێكاری بیانی نێوماڵ هاتوونەتە كوردستان.    لە مانگی ئاداری ئەمساڵ بەهۆی بڵاوبوونەوەی ڤایرۆسی کۆرۆنا، هاتنی کرێکاری بیانی بۆ هەرێمی کوردستان قەدەخەکرا، سەرەڕای ئەوەی هێشتا مەترسییەکانی کۆرۆنا ماون، بەڵام لە سەرەتای ئەم مانگەوە جارێکی دیکە دەرگا بۆ هاتنی کرێکارانی بیانی واڵاکرایەوە.