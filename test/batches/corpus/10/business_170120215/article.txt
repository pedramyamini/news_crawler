دابەشکردنی مووچە لە یەکشەممەی هەفتەی داهاتوو بۆ مووچەی مانگی تشرینی دووەمی ٢٠٢٠ دەبێت. بەپێی خشتەکە وەزارەتی تەندروستی یەکەم وەزارەت دەبێت کە مووچە وەردەگرێت. بەپێی زانیارییەکانی رووداو هەوڵدەدرێت وەزارەتی پەروەردە بەهۆی دەستپێکی دەوام بخرێتە پێشەوە و دووەم وەزارەت بن لەدوای وەزارەتی تەندروستی کە مووچە وەرگرن.  بەپێی راگەیێندراوی وەزارەتی دارایی خشتەی مووچە بەپێی مانگی پێشوو دەبێت. مانگی پێشوو وەزارەتی تەندروستی یەکەم وەزارەت بوو کە مووچەی وەرگرت و دواتر وەزارەتاکانی دیکە بەو ریزبەندییە دابەشکران: وەزارەتی پێشمەرگە، وەزارەتی ناوخۆ، وەزارەتی کاروباری شەهیدان و ئەنفالکراوان و وەزارەتی پەروەردە.  پاشان لە یەک رۆژدا مووچەی چەند وەزارەت و دەستەیەک دابەشکرا کە بریتی بوون لە: وەزارتەکانی کاروباری کۆمەڵایەتی، خاوەن پێداویستییە تایبەتەکان، دادوەری، سامانە سروشتییەکان، ئەوقاف و کاروباری ئایینی، پلاندانان، پیشەسازی و بازرگانی، گواستنەوە و گەیاندن، دیوانی چاودێری دارایی، مافی مرۆڤ، ناوچەکانی دەرەوەی هەرێم، دەستەی ژینگە، دەستەی وەبەرهێنان، دەستەی دەستپاکی، کۆمیسیۆنی هەڵبژرادن و دەزگای مین.  دوای رۆژێک مووچەی وەزارەتی خوێندنی باڵا دابەشکرا و دواتریش وەزارەتی شارەوانی و گەشتوگوزار و مووچەی خانەنشینی شارستانی. پاشان لە یەک رۆژدا مووچەی هەشت شوێن دابەشکرا کە بریتی بوون لە: وەزارەتی کارەبا، وەزارەتی کشتوکاڵ و سەرچاوەکانی ئاو، وەزارەتی ڕۆشنبیری و لاوان، وەزارەتی ئاوەدانکردنەوە و نیشتەجێکردن، سەرۆکایەتیی هەرێم، سەرۆکایەتیی پەرلەمان، سەرۆکایەتیی ئەنجوومەنی وەزیران، خانەنشینی پێشمەرگە.  هەرێمی کوردستان بۆ دابەشکردنی مووچە بێ لێبڕین، مانگانە پێویستی بە ٦١٣ ملیۆن دۆلارە، بەلێبڕینی ٢١ % پێویستی بە ٧٠٧ ملیار دینارە کە دەکاتە ٤٨٧ ملیۆن دۆلار. حکومەتی هەرێمی کوردستان ٣ ـی مانگی رابردوو دوایین مووچەی دابەشکرد و ١٧ ـی ١٢ دابەشکردنی مووچە کۆتاییهات.  بەپێی دوایین ئامار کە لە ١٥ی ئەیلوولی ٢٠٢٠ بڵاوکراوەتەوە هەرێمی کوردستان نزیکەی ٢٨ ملیار و ٥٠٠ ملیۆن دۆلار قەرزدارە کە نزیکەی ٩ ملیاری تایبەتە بە پاشەکەوتی مووچەی فەرمانبەران. هەرێمی کوردستان بەغدا بە هۆکاری کەڵەکەبوونی قەرزەکانی لە قەڵەم دەدات بەهۆی نەناردنی بودجە.  بەپێی پرۆژەیاسای بودجەی عێراق بۆ ساڵی ٢٠٢١ پێویستە هەرێمی کوردستان تەواوی زانیارییەکان لەبارەی قەرزەکانی رادەستی بەغدا بکات و لیژنەیەکیش لە ماوەی ٩٠ رۆژ پێداچوونەوە بە زانیارییەکان بکات.   لەبارەی قەرزەکانەوە، مەسرور بارزانی، سەرۆکی حکومەتی هەرێمی کوردستان، پێشتر لە کۆنگرەیەکی رۆژنامەڤانیدا رایگەیاندبوو: حکومەتی هەرێمی کوردستان چەندین ملیار دۆلار قەرز و باپەندی دارایی لە سەرە، بەشێکی زۆری ئەو قەرزانە لە ئەستۆی حکومەتی فیدراڵە، بەهۆی نەناردنی بودجەی هەرێمی کوردستان لەلایەن حکومەتەکانی پێشووی عێراق.  قەرزەکانی سەر هەرێمی کوردستان تاوەکو ١٥/٩/٢٠٢٠ ٧ ملیار و ٢٥٦ ملیۆن و ٢٨٣ هەزار و ٦٤٦ دۆلار، کۆی قەرزە دەرەکی و ناوخۆییەکانی هەرێمی کوردستانە.  ٨ ملیار و ٣٣٧ ملیۆن و ٩٨٩ هەزار و ٥٣٢ دۆلار، کۆی پابەندە داراییەکانی هەرێمی کوردستانە.  ٨ ملیار و ٩٦٦ ملیۆن و ١٥٦ هەزار و ٥١٤ دۆلار، پابەندی دارایی تایبەتە بە پاشەکەوتی مووچەخۆران و خانەنشینانی هەرێمی کوردستان.  ٣ ملیار و ٩١٦ ملیۆن و ٢٤٥ هەزار و ٣٤٧ دۆلار، قەرزەکانی بانکی بازرگانی عێراق و بانکی نێودەوڵەتی کوردستانن، لەسەر هەرێمی کوردستان.  ٢٨ ملیار و ٤٧٦ ملیۆن و ٦٧٥ هەزار و ٣٩ دۆلار، کۆی قەرزەکانی سەر هەرێمی کوردستانە.  لە چوارچێوەی یاسای چاکسازیش، حکومەتی هەرێمی کوردستان دەستی کردووە بە لێبڕینی مووچەی ئەو کەسانەی کە زیاتر لە مووچەیەک وەردەگرن. رۆژی ٠٤ - ٠١ - ٢٠٢١، وەزارەتی دارایی و ئابووری هەرێمی کوردستان رایگەیاند، وەزیری دارایی و ئابووری مووچەی زیاتر لە ١٠ هەزار مووچەخۆری نا یاسایی بڕی کە لە سیستەمی بایۆمەتری دووجار یان زیاتر ناویان تۆمارکراوە.   دوای رۆژیش وەزارەتی کاروباری شەهیدان و ئەنفالکراوانی هەرێمی کوردستان رایگەیاند، مووچەی ١٣ هەزار و ٢٨٢ کەسیان بڕیوە کە مەرجی یاساییان تێدا نەبووە و فەرمانەکەش لە رۆژی ١ - ١ - ٢٠٢١ ـەوە جێبەجێکرا.