عەلا جبووری، وەزیری بازرگانیی عێراق، ئەمڕۆ سێشەممە، لە لێدوانێکی رۆژنامەوانیدا رایگەیاند: "یەدەگی گەنمی خۆماڵی لە عێراق ٥ ملیۆن و ١٠٠ هەزار تۆنە، کە بەشی یەک ساڵمان دەکات، واتا لە رووی دابینکردنی یەدەگی ستراتیژیی گەنمەوە عێراق دۆخەکەی کۆنترۆڵ کردووە، بۆیە گەنمی لە دەرەوە هاوردە نەکردووە".  عەلا جبووری راشیگەیاند: "وەزارەتی بازرگانیی مانگانە پێویستی بە ٤٥٠ هەزار تۆن گەنمی خۆماڵییە، واتا ساڵانە پێویستمان بە ٤ ملیۆن و ٥٠٠ هەزار تۆن گەنمە بۆ دابینکردنی ئاردی بەشە خۆراکی مانگانە بۆ هاوڵاتیان.  سەبارەت بە دابەشکردنی بەشەخۆراکی مانگانە کە بە سستی دابەشدەکرێت، عەلا جبووری گوتی: "لە رۆژانی داهاتوودا دەست بە دابەشکردنی زەیت دەکەین و پرۆسەی دابەشکردنی شەکری بەشەخۆراکیش تەواو دەکەین، کە لە ماوەی رابردوودا ٥٠ % ی دابەشکراوە".   گوتیشی: "وەزارەتی بازرگانیی بەردەوام دەبێ لە دابەشکردنی ئارد و برنجی بەشە خۆراکی مانگانە، لەو ماوەیەشدا زیاتر هەوڵی بەرهەمی برنج دەدەین لە پارێزگاکانی عێراق بۆ ئەوەی دواتر لە چوارچێوەی بەشە خۆراکی مانگانەدا دابەشی بکەین".