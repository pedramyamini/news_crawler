لە هەفتەی رابردووەوە نرخی نەوت بەردەوامە لە بەرزبوونەوە، ئێستاش نرخەکەی لە بەرزترین ئاستدایە بەراورد بە ١١ مانگی رابردوو. هەرچەندە هێشتا کۆمپانیاکانی بەرهەمهێنانی نەوت خەمی کەمیی خواستیان لەسەر نەوت هەیە و ژمارەی تووشبووانی کۆرۆناش لە بەشێک لە وڵاتانی جیهان، بەتایبەتی ئەوروپا، بەرزبووەتەوە.    هۆکاری بەرزبوونەوەی نرخی نەوت لە هەفتەی رابردووەوە پەیوەندی بە بڕیارێکی سعودیەوە هەیە بۆ کەمکردنەوەی بەرهەمهێنانی نەوت لە مانگەکانی شوبات و ئازار. بە جۆرێک یەک ملیۆن بەرمیلی رۆژانە کەمدەکاتەوە.    بڕیارەکەی سعودیە کە گەورەترین هەناردەکاری نەوتی جیهانە لە کۆبوونەوەی ئۆپێک پڵەسدابوو. لە کۆبوونەوەکەدا زۆربەی وڵاتانی بەرهەمهێنی نەوت رازیبوون لەسەر ئەوەی بەرهەمهێنانی نەوت بە جێگیری بهێڵنەوە، لەکاتێکدا رێگە بە رووسیا و کازاخستان درا کە رۆژانە نزیکەی ٧٥ هەزار بەرمیل نەوتی زیاتر بەرهەم بهێنن.     لەدوای زیادبوونەوەی ژمارەی تووشبووانی کۆرۆنا، پرسیاری سەرەکی ئەوەیە کە نرخی نەوت تاوەکو کەی بە بەرزی دەمێنێتەوە. بەپێی پێشبینییەکانی ئێف ئیکس ئیمپایەر، ئەو هەنگاوەی سعودیە ناویەتی بەلایەنی کەم تاوەکو مانگی شوبات نرخی نەوت لەم نرخەی ئێستایدا دەهێڵێتەوە.     ماڵپەڕی ئێف ئێکس کە چاودێریی نرخی نەوت دەکات، ئاماژە بەوەشدەکات بەهۆی کەمیی خواست لەسەر نرخی نەوت بەهۆی رێکاری تووندتر بۆ رێگری لە بڵاوبوونەوەی کۆرۆنا لە دوای مانگی شوبات، لەوانەیە نرخی نەوت دابەزێت.