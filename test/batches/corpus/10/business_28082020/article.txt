بەگوێرەی گەشتوگوزاری سلێمانی، لە هەفتەیەک پێش جەژنی قوربانەوە نزیکەی ١٠٠ هەزار گەشتیاری ناوەڕاست و باشووری عێراق سەردانی ئەو پارێزگەیان کردووە، ئەوەش سەرچاوەیەکی باشی داهاتە بۆ خاوەن هۆتێل و مۆتێل و رێستۆرانت و فرۆشگەکانی سنوورەکە.  هاوکات لە ژمارەیەک لە وڵاتانی جیهانیش بە قۆناخ و بە مەرجی جێبەجێکردنی رێکارە تەندروستییەکان دەست بە کرانەوەی فڕۆکەخانە و پێشوازیکردن لە گەشتیاران کراوە.  لە ویلایەتی نیویۆرکی ئەمریکا، پێنج مانگ دوای داخستنیان، دووبارە مۆزەخانە، پارک و کەناراوەکان کرانەوە.  ئەلیسا شمید، خاوەن کۆمپانیای گەشتیاری لە نیویۆرک دەڵێت "لەوانەیە نەتەوێت ئەم هاوینە گەشت بۆ ئەوروپا بکەیت، بەڵام لێرە لە شاری نیویۆرک زۆر شتت لەبەردەستدایە. لەم شارە جوانە کەناراوەکان، پارکەکان و مۆزەخانەکان دەکرێنەوە. ئێمە پایتەختی رۆشنبیریی جیهانین و هەموو کەس هاندەدەین بگەڕێنەوە و چێژ لە بوون لێرە وەربگرن".  بەگوێرەی ئەنجوومەنی گەشتیاریی جیهانی، پەتای کۆرۆنا زیانی دوو ترلیۆن و ٧٠٠ ملیار دۆلاری بە کەرتی گەشتیاریی جیهان گەیاندووە و وایکردووە، نزیکەی ١٠٠ ملیۆن و ٨٠٠ هەزار کارمەند و کرێکاری ئەو کەرتە کارەکانیان لەدەستبدەن.  شوێنەوارەکانی پێترا لە ئوردن، نموونەیەکە لەو شوێنە گەشتیاریانەی کە بەهۆی کەمبوونەوەی گەشتیارەوە، کارمەندەکانی سەرچاوەی بژێوی ژیانیان لەدەستداوە.   فەواز عەبدوڵڵا، رێبەری گەشتیاری لە ئوردن ئاماژە بەوە دەکات "هەندێ خەڵک مەڕوماڵاتیان هەیە. کاتێک کە گەشتیار هەبێت، بازرگانییەکەشیان جووڵەی تێدەکەوێت و کڕین و فرۆشتن دەکەن، بەڵام کاتێک کەرتی گەشتیاری دەوەستێت، هەموو شتێک لەگەڵی دەوەستێت. ئەگەر ١٠ سەر مەڕیان هەبێت، دەبێت هەموو مانگێک یەک دوو دانەیان بفرۆشن بۆئەوەی قووتی ژیانیان دابینبکەن و وایلێدێت دوایی هیچیان نامێنێت".  پەتای کۆرۆنا، کاریگەریی هەرە گەورەی لەسەر ئابووریی ئەو وڵاتانە هەبووە کە بەشێکی دیاری سەرچاوەی داهاتیان کەرتی گەشتیارییە، کە ئەوانیش بەدوای یەکدا مەکسیک، ئیسپانیا، ئیتاڵیا، تورکیا و چینن.  پێش هاتنی کۆرۆنا، وڵاتانی جیهان هەشت ترلیۆن و ٩٠٠ ملیار دۆلاریان لە کەرتی گەشتیاری کۆدەکردەوە، کە دەکاتە ١٠.٣ % ی کۆی بەرهەمی ناوخۆی وڵاتانی جیهان.  هەروەها کەرتی گەشتیاری ٣٣٠ ملیۆن هەلی کاری رەخساندبوو کە دەیکردە ١٠ % ی کۆی کارەکانی جیهان.