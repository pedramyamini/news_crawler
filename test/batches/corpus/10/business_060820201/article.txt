ئەو پەرلەمانتارە دەشڵێت: کازمی لەژێر گوشاری شیعەدایە لەبارەی دەروازە سنوورییەکانی هەرێمی کوردستان و بەوە تۆمەتباری دەکەن کە تەنیا ئەوان دەکاتە ئامانج. لەبارەی دانوستاندنەکانی نێوان هەرێمی کوردستان و بەغداش، جەمال کۆچەر باسی ئەوە دەکات کە هەردوو حکومەت دەیانەوێت رێککەوتنێکی کاتیی بکەن و رەنگە هەندێک پرس دوابخەن و گفتوگۆی لەسەر نەکەن. هەروەها دەڵێت: "بەغدا زۆر پەلەی نییە بۆ رێککەوتن چونکە رەوشی زۆر هاریکار نییە و دەزانێت هەرێمی کوردستان لەناوخۆدا پەرت و بڵاوە و چەندی تەنگتربێت تەنازولی زیاتر دەکات و داخوازییەکانیان کەمتربێت. "  رووداو: لە ماوەی رابردوودا مژارێکی گەرمی عێراق لەبارەی هەوڵەکانی کازمی بوو بۆ کۆنترۆڵکردنی دەروازە سنوورییەکان، کازمی چ گۆڕانکارییەکی کردووە؟  جەمال کۆچەر: تاوەکو ئێستا کازمی باسی سێ خاڵی کردووە لە بابەتی دەروازە سنوورییەکان، کە بە بۆچوونی من تەنیا یەکێکیانی کردووە. تاوەکو ئێستا هەندێک خاڵی سنووری بە دەستی میلیشیا و گرووپەوە بوون، کە کازمی هێزی بردووەتە بەرامبەریان، خاڵی دووەم باسی بەئەلیکترۆنیکردنی دەروازەکانی کردووە کە هەر شتێک بێتە ناوەوە یان دەربچێت بە ئەلیکترۆنی تۆماربکرێت، خاڵی سێیەمیش ئەوەیە کە دەیەوێت هەندێک کەسانی کارگێڕی بگۆڕێت لە دەروازە سنوورییەکان کە گەندەڵی لە رێگەی ئەوانەوە دەکرێت. بەڵام خاڵی دووەم و سێیەم هیچ باسێک نییە کە ئەنجامیدابێت، تاوەکو ئێستا تەنیا هێزی بردووە لە رووی میدیاییەوە وای دەرخستووە کە گۆڕانکاری کردووە.  رووداو: ئایا بەم هەوڵە چ گۆڕانکارییەک روویداوە، تاوەکو چ ئاستێک گەندەڵی کۆنترۆڵکراوە؟  جەمال کۆچەر: لە سەرتاسەری عێراق ٢٢ دەروازەی سنووری فەرمی هەن، ئەوانەی هێزی بۆ چووە تەنیا حەوتن، کەواتە تەنیا بۆ یەک لەسەر سێی دەروازەکان چووە. لە دەروازەکان نزیکەی ١٠ جۆر گەندەڵی دەکرێن، بەڵام ئەوەی ئەو باسی دەکات تەنیا سێ جۆر گەندەڵی دەگرێتەوە، هەرچەندە هەنگاوی سەرەکین. بۆیە ناتوانین بڵێین چاکسازی گەورە کراون، جارێ هەنگاوی یەکەمە.  رووداو: ئەو جۆرە گەندەڵییانە چین؟  جەمال کۆچەر: لە خاڵە سنوورییەکان هێزی سەربازی هەن کە سەر بە حکومەت نین و خاڵە سنوورییەکانیان گرتووە، ئەو لەبەرامبەردا هێزی حکومیی بردووە بۆ ئەوەی ئەو خاڵە سنوورییانە کۆنترۆڵ بکات. هەروەها دەستەیەک لەناو خاڵە سنوورییەکان لە بەڕێوەبەر تاوەکو بەڕێوەبەری گشتی هەن، ئەوانن دەستیان لە گەندەڵیدا هەیە و تاوەکو ئێستا گۆڕانکاری لەوانەدا نەکردووە. سێیەم، ئەو جۆرە کاڵایانەی دەهێنرێن چەندین جۆری گەندەڵی تێدا دەکرێ، بۆ نموونە شتێکی بەهادار داخیل دەکەن و وەکو شتێکی بێ بەها دەینووسن، قەبارەی زۆر داخیل دەکەن و بە کەم دەینووسن، یان ئەو بەرهەمانەی دێن بە ناوی بەرهەمی وڵاتێکەوە دەنووسرێن کە لێخۆشبوون لە باج هەیە لە سەریان، بۆ نموونە لە دەروازەی سنووری ترێبیل لەگەڵ ئوردن، هەر بەرهەمێک بێت کە لەسەری نوورسرابێت بەرهەمی ئوردن لێخۆشبوونی بۆ دەکرێت، چونکە لێخۆشبوون هەیە بۆ بەرهەمی ئوردن تاوەکو ئێستا. بۆیە زۆر بەرهەمی دیکە هەیە کە هی وڵاتانی دیکەن، بازرگان لەسەری دەنووسێت بەرهەمی ئوردن و بەو شێوەیە دەهێنرێتە ژوورەوە. بۆ نموونە بازرگانەکان دەچنە چین و لەوێ داوا دەکەن لەسەر بەرهەم و کاڵاکان بنووسرێت بەرهەمی فڵان دەوڵەت، زۆر شتی وا دەکرێت.  سێ جۆر مرۆڤ پێکەوە کاردەکەن، ئەوەی ئیخراجی دەکەن لەگەڵ بازرگانەکان و ئەوەی لە حکومەت کاردەکات، زۆرجار لەوێ پێکەوە کاردەکەن و چەندین جۆر گەندەڵی دەکرێت، ئەوان دەڵێن هەیبەتی دەوڵەت دەگەڕێنینەوە، ئەوەش تەنیا ئەوەیە کە لە رووی سەربازییەوە بە دەستی حکومەتەوە بێت.  رووداو: پرسی دەروازەکان و کۆنترۆڵکردنیان ئەوەندە ئاسانە کە بەم هەوڵە یەکلایی بکرێتەوە؟  جەمال کۆچەر: کۆنترۆڵکردنی دەروازە سنوورییەکان زۆر زەحمەتە، چونکە ئەو هێزانە بچووک نین، هەندێک خاڵی سنووری وەکو وەزارەت دابەشکراوە بەسەر لایەنە سیاسییەکاندا، بۆ نموونە وەزارەتی تەندروستی نزیکەی ١٥ ساڵە لە دەستی رەوتی سەدردایە و ناهێڵێت کەس لێی نزیکبێتەوە و وردەکاری و گرێبەستەکانیشی هەمووی لای ئەوانە. خاڵە سنوورییەکانیش وایلێهاتووە و یەکێک سەر بە عەسائیبە و یەکێک سەر بە فەتحە و هەر یەکەو خاڵی سنووری خۆی هەیە، بۆیە لە رووی هێزەوە هێزی گەورەی لە پشتەوەیە. لە رووی کارگێرییەوە، لە دەوڵەتی عێراق بیرۆکراسییەکی سەیر هەیە، هەر شتومەکێک داخیل ببێت پێویستی بە ١٤ لیژنە هەیە لە نوێنەری ١٤ وەزارەت، هەر یەکێک لە بابەتەکەی خۆی دەکۆڵێتەوە، یەکێک لە رووی ئەمنییەوە و یەکێک ئێکسپایەر و یەکێک قەبارە. بۆیە رەنگە لیژنەیەک کارەکانی بە باشی بکات، بەڵام لیژنەکەی دیکە کاری خۆی بە باشی ناکات، بۆیە رەنگە شتومەکەکە لە چەندایەتی راستبێت، بەڵام لە کوالێتی خراپ بێت. بۆیە پێویستە لیژنەیەک دروستبکرێت و ئەم ١٤ لیژنەیە هەڵبوەشێندرێتەوە و ئەو لیژنەیە ببێتە سەرەکی، ئێمە وەکو لیژنەی دارایی داوامانکردووە، بەڵام هێشتا لەلایەن حکومەتەوە بڕیارنەدراوە.  رووداو: ئایا ئەو لیژنانە هەر یەکە و سەر بە لایەنێکن یان تێکەڵن؟  جەمال کۆچەر: نەخێر، ئەو لیژنانە هەمووی سەر بە لایەنەکانن، کەس ناچێتە دەروازە سنوورییەکان ئەگەر بە رێککەوتن نەبێت، چونکە رێککەوتنێکی مەزنە و دەستکەوتی مەزنیشی هەیە، بۆیە ئاوا ئاسان نییە کەسێک لەوێ دابمەزرێ یان کاربکات. بۆ نموونە، لە خاڵی سەفرە لەنێوان کەرکووک و بەغدا، زانیاری بۆ ئێمە دەهات ئەفسەرێک هەبووە لەوێ کە ٥٠٠ هەزار دۆلاریان پێدەدا بۆ ئەوەی مۆڵەتێک بدات قبووڵی نەدەکرد.  رووداو: ئایا کاتێک مستەفا کازمی هێز بباتە ئەو دەروازانە پێشبینی رووبەڕووبوونەوە ناکرێت لەگەڵ گرووپەکان؟  جەمال کۆچەر: ئەوەی ئێستا بۆ حکومەتی عێراق دێت لە داهاتی دەروازە سنوورییەکان بەگوتەی سەرۆکی لیژنەی دارایی ٥ % بۆ ٩ % دەبێت، کە نزیکەی ١.٢ ملیار دۆلار دەبێت، مانای وایە ئێمە لانیکەم باسی ١٠ بۆ ١١ ملیار دۆلار دەکەین کە دیار نییە، ئەمەش پارەیەکی زۆر گەورەیە کە دەچێت بۆ لایەنە سیاسییەکان و شەڕی لەسەر دەکەن، بەڵام تاوەکو ئێستا ئەو هێزانە خۆیان گرتووە و نازانن کێ لە پشتی کازمییە، ئایا کازمی ئەو هێزەی هەیە کە ئەم هەڕەشانە دەکات کە دەڵێت میلیشیا مووشەک دەهاوێژن بۆ ناوچەی سەوز و هێز دەنێرێت بۆ دەروازە سنوورییەکان و نەدانی هەندێک مووچەی وەکو رەفحا. تاوەکو ئێستا عێراقییەکان نازانن چ هێزێک لە پشتی ئەوەوەیە و چ پاڵپشتییەکی هەیە. ئەگەر ئەو مەترسییانە پشتڕاست ببنەوە، بە بۆچوونی من هێز بەکاردەهێنرێت و کوشتنی کازمی یان لادانی کازمی روودەدات لە قۆناخی داهاتوودا، بەڵام بەم نزیکانە نا، تاوەکو بزانن ئەو هێزەی خۆی لەکوێوە وەردەگرێت.  رووداو: هەندێک لایەنی سیاسی لە بەغدا ئێستا باسی دەروازە سنوورییەکانی هەرێمی کوردستان دەکەن، چ زانیارییەکتان هەیە لەبارەی هاوئاهەنگی نێوان عێراق و هەرێمی کوردستان لەسەر ئەو پرسە؟  جەمال کۆچەر: بابەتی دەروازە سنوورییەکانی هەرێمی کوردستان پەیوەندی بە رێککەوتنی نێوان هەرێمی کوردستان و عێراقەوە هەیە، بەڵام وەکو گوشار کازمی لەژێر گوشارێکی شیعەی مەزندایە کە دەڵێن تۆ تەنیا هاتووی حیزبەکانی ئێمە بپێچیتەوە و شەڕی ئابووری لەگەڵ ئێمە بکەیت و هەرێمی کوردستانت پشتگوێخستووە، ئەگەر تەماشا بکەیت لە میدیای عەرەبی کە رۆژانە ئێمە داخیل دەبین، ئەمە یەکێکە لە گفتوگۆ رۆژانەکان کە باسدەکرێت و داوا لە کازمی دەکەن کە چۆن چووەتە بەسرە و واست و دیالە، بەوشێوەیەش دەبێت بچێتە هەرێمی کوردستانیش. بە بۆچوونی من بەهەمان شێوەی چووەتە ئەو شوێنانە ناتوانێت بێتە هەرێمی کوردستان، چونکە لە هەرێمی کوردستان حکومەت هەیە و هێز هەیە و یاسای تایبەت بە خۆمان هەیە. بۆیە لە دانوستاندنەکانی نێوان هەرێمی کوردستان و عێراق کازمی نیشانی خۆی زۆر لەوە دەگرێت کە بڵێت ئێمە بێینە دەروازە سنوورییەکان، بۆ ئێمە گرنگ نییە لەم قۆناخەدا تۆ نەوت رادەست بکەیت یان نا، چونکە کازمی دەیەوێت وێنەیەک بگەیێنێتە لایەنە شیعەکان کە بڵێت من نەهاتووم تەنیا شەڕی ئێوە بکەم و بەرژەوەندی ئێوە تێکبدەم، من هاتووم هەیبەتی دەوڵەت بە گشتی بگەڕێنمەوە و ئەمەش پێویستی بەوەیە کە وێنەیەکی ئەو کە چۆن هەیە لە بەسرە یەکێکیشی هەبێت لە هەرێمی کوردستان.  رووداو: بەرپرسانی هەرێمی کوردستان دەڵێن دانوستاندنەکان ئەنجامی باشیان هەبووە، بەڵام هیچ دیار نییە هێشتا، ئایا چ زانیارییەک هەیە لای ئێوە لەسەر ئەنجامی دانوستاندنەکان و ئەو گەشبینییەی بەرپرسانی هەرێمی کوردستان باسی دەکەن؟  جەمال کۆچەر: هێشتا زووە کە بڵێین ئێمە گەیشتووینەتە رێککەوتن لە هەموو بوارەکاندا، هێشتا مەلەفی گەورە هەیە لەنێوان هەردوو حکومەتدا، بۆ نموونە ئەگەر مەلەفی نەوت وەربگریت، ئەوان داوای زیاتر لە ٢٠ ملیار دۆلار لە هەرێمی کوردستان دەکەن و هەرێمی کوردستانیش داوای ٢٣ ملیار دۆلار لەوان دەکات، سافکردنی ملیاران دۆلار لە کاتێکدا کە هەردوو حکومەت پارەیان نییە بیدەنە مووچەی فەرمانبەرانی خۆیان و ئەوی دیکە قەرزی کردووە تاوەکو مووچە بە فەرمانبەرانی بدات، ئەم بابەتە وا بە ئاسانی یەکلانابێتەوە، بۆیە لەو بڕوایەدام هەردوو حکومەت وا رێکدەکەون هەندێک بابەت دوابخەن و دانوستاندن تەنیا لەسەر چەند بابەتێک بکەن، کە بەو شێوەیە ئاسانتر دەبێت. خاڵە سنوورییەکان و داهاتی ناوخۆ، ئەو پارەیەشی دەیدەنە هەرێمی کوردستانیش لەوە کەمتر دەبێت کە پێشتر دانوستاندنی لەسەر دەکرا.  رووداو: ئەو خاڵەی لەسەری ناکۆکن لە دانوستاندنەکان چین؟  جەمال کۆچەر: ئەو بابەتانە هەمووی کۆن بوون و هەندێکیان بوونەتە ١٧ ساڵ، بابەتی نەوت لە سەرووی هەموویانەوە کە سیاسەتێک هەبووە لە هەرێمی کوردستان بەرەو ئابووری سەربەخۆ بچێت، لەکاتی مالیکییەوە کە داوای ٥٠ هەزار بەرمیلی دەکرد تاوەکو ئێستا. بۆیە کە بابەت کۆن بوو وەکو ئەوە وایە برینێک کۆن ببێت، بۆیە پزیشک نەشتەرگەری بۆ هەندێکی دەکات و هەندێکی دیکە دەبێت چارەسەری درێژخایەن وەربگریت. ئەم کێشەیەش وایلێهاتووە و ئاڵۆزبووە لەنێوان هەردوو حکومەتدا، پێویستە لە چوارچێوەی سیاسی دەربچێت تاوەکو بتوانین چارەسەری بۆ بدۆزینەوە، ئەوەندە بابەتی سیاسی و کارگێڕی و هونەری تێکەڵ ببن چارەسەرکردنی ئاڵۆزدەبن.  رووداو: پێتوایە کام بابەت لابدرێت زوو دەگەنە رێککەوتن؟  جەمال کۆچەر: ئێستا بابەتی نەوت ئاڵۆزە لەنێوان هەردوو حکومەتدا، زۆر رێکخستن هەن کە دارایین هەروەها داواکاری هەن، هەم دەوڵەتی عێراق لەسەر حکومەتی هەرێمی کوردستان و ئەو وڵاتانەی کە مامەڵە لەگەڵ هەرێمی کوردستان دەکەن لە بابەتی نەوتدا، هەروەها وەکو مافی هەردوو حکومەت. بۆیە رەنگە ئەو بابەتە دووربخرێتەوە. بابەتی خاڵی سنووری، دەتوانین ئێستا دەستپێبکەین، چونکە دوو خاڵی سەرەکین، یەکێکیان پابەندبوونە بە پێناسی گومرکی کە وەکو دەوڵەتی عێراق بن لە نرخ و باج و قبووڵکردن و قبووڵنەکردنی کاڵاکان، هەروەها ئەو بڕە پارەیە نیوەی بۆ هەرێمی کوردستان دەمێنێتەوە و ئەوەی بۆ بەغدا دەمێنێتەوە، ئەوەش قبووڵکراوە کە نیوەی بۆ بەغدا بێت و نیوەی بۆ هەرێمی کوردستان بێت، لەبەرامبەر ئەوە بودجەیەک بۆ هەرێمی کوردستان دێت. داهاتی ناوخۆ هەمان شتە کە ٥٠ % بۆ هەرێمی کوردستان و ٥٠ % بۆ حکومەتی فیدراڵی، ئەوە دەبێتە وادەیەکی دروستکردنی متمانە، تاوەکو نەوت بەرزتردەبێتەوە و نزیکبوونەوەش زیاتربێت، ئەگەر وا دەستپێبکەن ئاسان دەبێت.  رووداو: تاوەکو چەند گەشبینن هەردوولا بگەنە رێککەوتن، ئەگەر کورتخایەن بێت یان درێژخایەن؟  جەمال کۆچەر: هەردوو حکومەت ئێستا حەزیان بە رێککەوتنێکی کاتیی هەیە، هەرێمی کوردستان بە هیوای ئەوەیە نەوت بەرزبێتەوە، لە بەغداش مستەفا کازمی کاتییە و نایەوێت زۆر بابەت لەخۆی کۆبکاتەوە و زۆر دوژمنیش بۆ خۆی دروستبکات، هەردوو حکومەت بەدوای رێککەوتنێکی کاتیی دەگەڕێن بۆ کۆتایی ٢٠٢٠ و دوای ئەوە لە ٢٠٢١ دەتوانن سەرلەنوێ گفتوگۆی خۆیان بکەن. جارێک هیچ قسەیەک نییە هیچ رێککەوتنێک بۆ ساڵێک زیاتربێت.  رووداو: هیچ وادەیەک دیارە شاندی هەرێمی کوردستان کەی دەگەڕێنەوە بەغدا؟  جەمال کۆچەر: هەردوو حکومەت باسی ئەوە دەکەن کە بەمزووانە کۆدەبنەوە، بەڵام هێشتا هیچ وادەیەک دیارینەکراوە بۆ کۆبوونەوەی هەردوو شاند، هەرێمی کوردستان حەزدەکات زوو بچێت و بگەنە رێککەوتن تاوەکو ئەو قەیرانانەی هەن کەمێک شلبێتەوە. بەڵام بەغدا زۆر پەلەی نییە بۆ رێککەوتن چونکە رەوشی زۆر هاریکار نییە و دەزانێت هەرێمی کوردستان لەناوخۆدا پەرت و بڵاوە و چەندی تەنگتربێت تەنازولی زیاتر دەکات و داخوازییەکانیان کەمتربێت.