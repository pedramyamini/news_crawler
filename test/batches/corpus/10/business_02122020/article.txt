ئامانج لەو هاوکارییە داراییە ئەوەیە کە خەڵک بتوانن لە وەرزی زستانیشدا لە دەرەوەی رێستورانت و باڕەکان دابنیشن.    قەیرانی پەتای کۆڤید ١٩ دۆخی رێستورانت و باڕەکانی واشنتنی پایتەختی ئەمریکای زۆر سەخت کردووە. بەتایبەتی ئێستا کە کەشوهەوای شارەکە بەرەو ساردبوون دەڕوات.  لە سەرەتای وەرزی هاویندا شارەوانیی واشنتن رێگەیدا بە رێستورانت و باڕەکان کە لە بەشی ژوورەوەیاندا خواردن و خواردنەوە پێشکەش بکەن، بەڵام زۆربەی خەڵک نەیاندەویست بچنە ژوورە و پێیان خۆشبوو لە دەرەوەی رێستورانت و باڕەکاندا بمێننەوە.   بەپێی رێنمایی و زانیارییەکانی سەنتەری کۆنترۆڵکردنی نەخۆشییەکانی ئەمریکا (CDC)، مەترسی تووشبوون بە ڤایرۆسی کۆرۆنا لە شوێنی داخراودا زیاتر دەبێت.   موریەڵ باوزەر، سەرۆکی شارەوانیی واشنتن بە میدیاکانی ئەمریکای راگەیاندووە کە شارەکەی لە قەیرانێکی دارایی سەختدایە، چونکە تائێستا نزیکەی یەک ملیار دۆلاریان لە رووبەڕووبوونەوەی ڤایرۆسی کۆرۆنادا خەرجکردووە. هەروەها داوا لە حکومەتی فیدراڵی دەکات هاوکاری دارایی زیاتریان پێشکەش بکەن بۆ ئەوەی بتوانن بزنسە بچووکەکانی شارەکەیان لە مایەپووچبوون بپارێزن.   زیاتر لە ٦٠٠ رێستورانت و باڕ لە پایتەختی ئەمریکادا هەن. لەسەرەتای ئەمساڵەوە تائێستا نزیکەی ١٥ رێستورانت و باڕی واشنتن بەهۆی خراپی دۆخی ئابوورییان شوێنەکانیان داخستووە.