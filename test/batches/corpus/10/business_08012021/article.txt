رۆژی پێنجشەممەی رابردوو، کۆی سەرمایەی ئێلۆن مەسک دامەزرێنەری کۆمپانیای تێسلا و خاوەنی سپەیس ئێکس بۆ تەکنەلۆژیا، گەیشتە ١٨٨.٥ ملیار دۆلار، بەم شێوەیە بە ١.٥ ملیار دۆلار پێش جێف بێزۆس، خاوەنی کۆمپانیای ئەمازۆن کەوت، کە لە مانگی تشرینی یەکەمی ساڵی ٢٠١٧ یەکەم دەوڵەمەندترین کەس بووە. ئێلۆن مەسک لە  ریتوویتێکدا کە لەبارەی بوونە یەکەم دەوڵەمەنترین کەس لەسەری کراوە نووسیویەتی: "چۆن؟ سەیرە! ".  مەسک کە خاوەنی ١٨ % ی کۆی پشکەکانی تێسلایە، بەهای بازاڕیی ئەو کۆمپانیایە بۆ جاری یەکەم ٧٠٠ ملیار دۆلاری تێپەڕاند و دوێنێ بەهای پشکەکانی ٣ % بەرزبووەوە و کۆی بەهای پشکەکانی گەیشتە ٧٥٥.٩٨ ملیار دۆلار.   کۆمپانیای تێسلا کە لە بواری بەرهەمهێنانی ئۆتۆمبێلی کارەبایی کاردەکات، بەهۆی بەرزبوونەوەی خواست لەسەر ئەو جۆرە ئۆتۆمبێلانە، بەهای پشکەکانی بەردەوام لە بەرزبوونەوەدایە. ئێستا بەهای تێسلا پێش هەر یەک لە کۆمپانیاکانی تویۆتا، ڤۆڵکسواگن، هۆندای، جەنەڕاڵ مۆتۆرز و فۆرت کەوتووە.   بەگوێرەی ریزبەندی بلوومبێرگ بۆ ملیاردێران، ئیلۆن مەسک لە مانگی حوزەیرانی ساڵی ٢٠٢٠ دا بە ٧٤ ملیار دۆلار دوای هەر یەکە لە جێف بێزۆس، بێرنارد ئارنۆڵت، بیڵ گەیتس، و مارک زوکێربێرگ دەهات لەکاتێکدا لە مانگی نیسانی هەمان ساڵ ریزبەندی ٣١ ەمین پیاوانی دەوڵەمەندی گرتبوو.  ئیلۆن مەسک لە ناوەڕاستی مانگی حوزیرانی ساڵی رابردوو لە ئیمەیڵێکدا بۆ گۆڤاری فۆربس کە تایبەتە بە ریزبەندیکردنی دەوڵەمەندان لەبارەی سامانەکەی گوتبووی: "ئەو ژمارانە بەرز و نزم دەبنەوە، بۆیە بەلامەوە شتێکی زۆر گرنگ نییە، ئەوەی گرنگ بێت دروستکردنی بەرهەمی باشە کە خەڵک حەزیان لێبێت".   بەگوێرەی گۆڤاری فۆربس، ئیلۆن مەسک لە ساڵی ٢٠١٢ لەنێوان ٤٠٠ دەوڵەمەندترین کەسی جیهان بە ٢.٤ ملیار دۆلار ریزبەندی ١٩٠ ـمین دەوڵەمەندترین کەسی گرتبوو. لە کانوونی دووەمی ٢٠٢٠ یش بووە ٣٧ ـمین دەوڵەمەندترین کەس.   ئەمساڵ کۆمپانیا تەکنەلۆژییەکان سوودیان لە مانەوەی خەڵک بە ناچاری لە ماڵەکانیان بینیوە، بەهۆی ئەو هاندانە ئابوورییانەی وڵاتان و بانکە ناوەندییەکان رایانگەیاندووە، کۆمپانیا تەکنەلۆژییەکان بەهای پشکەکان و سەرمایەکانیان بەرزبووەتەوە.