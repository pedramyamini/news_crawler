لە ئەگەری چوونەدەرەوەی بەریتانیا لە یەکێتیی ئەوروپا بەبێ رێککەوتن، مەترسی هەیە کێشەی کەمی خۆراک رووبەڕووی بەریتانیا ببێتەوە، ژمارەیەک وەزیری بەریتانی هۆشداریدەدەنە خاوەن بازاڕەکانی کۆفرۆشی و هانیاندەدەن بۆ کۆگاکردنی لەڕادەبەدەری خۆراک و دەرمان و داوایانلێکردوون هێندەی ٦ هەفتە خۆراک و دەرمان هەڵبگرن.  لەکاتێکدا گفتوگۆکانی بەریتانیا و یەکێتیی ئەوروپا تایبەت بە برێگزێت هێشتا بەردەوامن و ئەگەری گەیشتن بە رێککەوتن تاوەکو کۆتایی ئەم مانگە بەرەو کەمی دەڕوات، بازاڕە گەورەکانی بەریتانیا لەترسی نەمان یان کەمبوونەوە، دەستیان بە کۆگاکردنی خۆراک و دەرمان کردووە.  بڕیارە ئەمڕۆ خولێكی نوێ لە گفتوگۆکانی نێوان بەرپرسانی بەریتانیا و یەکێتی ئەوروپا دەستپێبکاتەوە کە بەدوا دانیشتن دادەنرێت بۆ بڕیاردان لەسەر بەردەوامبوون یان کۆتاییهێنان بە گفتوکۆکانی نێوان هەردوولا.  لە ئەگەری چوونە دەرەوەیەکی بەبێ رێککەوتنی بەریتانیا لە یەکێتیی ئەوروپا، بڕیارە بۆریس جۆنسن، سەرۆکوەزیرانی بەریتانیا سەرۆکایەتی پرۆسەی پلاندانان و میکانیزمی چوونەدەرەوەکە بکات کە لەدوای رۆژی یەکەمی ساڵی ٢٠٢١ وە دەستپێدەکات.