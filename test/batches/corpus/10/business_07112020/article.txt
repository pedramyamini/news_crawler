سەرەڕای ئەوەی کە خەڵکی داهاتیان کەمبووەتەوە و مووچەکانیان دوادەکەوێت، هەندێک خۆراک و پێداویستییش نرخەکانیان بەرزبووەتەوە و ئەوەش بووەتە بارگرانییەکی دیکە بەسەر خەڵکەوە.  ئێستا لە بازاڕەکانی بەغدا نرخی کیلۆیەک تەماتەت بۆ دووهێندە بەرزبووەتەوە و نرخی تەبەقێک هێلکەش لە سێ هەزارەوە بۆ حەوت هەزار دینار بەرزبووەتەوە.   وەزارەتی کشتوکاڵ نایشارێتەوە کە بازاڕ لەلایەن چەند کەسێکەوە قۆرخکراوە و بە ئارەزووی خۆیان نرخی کاڵاکان بەرزدەکەنەوە.  بەرزبونەوەی نرخی  سەوزە و میوە و ھێلکە محەممەدی ناچار کردووە کەمتر لە جاران خۆراک و سەوزە و میوە بکڕێت. ئەو لە مانگێکدا ھەر پێداویستییەک ١٠ بۆ ١٥ کێلۆی دەکڕی، کەچی ئێستا بەهۆی گرانبوونی کاڵاکان و دواکەوتنی مووچەوە مانگانە تەنیا حەوت کیلۆ سەوزە و میوە دەکڕێت. ئەوە دۆخی زۆربەی مووچەخۆرانی عێراقە.   محەممەد ئەبو دوعا، دانیشتووی بەغدایە و دەڵێت، "کڕینی پێداویستییەکانمان زۆر کەمی کردووە. مووچە نییە. خەڵکی پارەی نییە، بۆیە بەدوای ھەرزاندا دەگەڕێن؛ ئەگەر باشیش نەبێت دەیکڕین. پێشتر لە ھەر پێداویستییەک ھەر جارە و سێ بۆ چوار کێلوم دەکڕی. ئێستا نا، دوو کیلۆ دەکڕم. "  ھێلکەش یەکێکی دیکەیە لە خۆراکە سەرەکییەکانی دیکە کە نرخی بۆ دووھێندە بەرزبووەتەوە.   بەسام حەمەد، ھێلکەفرۆشە و دەڵێت، "ئێستا لە رۆژێکدا کارتۆنێک دەفرۆشم. پێشتر سێ بۆ چوار کارتۆنم دەفرۆشت، ئێستا کەس نایکڕێت. "   پێویستیی رۆژانەی بەغدا بۆ سەوزە و میوە و ھێلکە نزیکەی ١٠٠٠ تۆن دەبێت.  حکومەتی عێراق قەدەخەی کردووە سەوزە و میوە و تەماتە و خەیار و سەرجەم ئەو بابەتانە لە دەرەوە ھاوردە بکرێن. ھەروەھا وەرزی پێگەیاندنی ئەو جۆرە سەوزەواتانە لە ھەرێمی کوردستان کۆتایی ھاتووە. ئەو دوو ھۆکارە بوونەتە ھۆی ئەوەی نرخی ئەو کەلوپەلانە لە بەغدا و پرێزگاکانی دیکەی عێراق بەرزببنەوە.   وەزارەتی کشتوکاڵ نایشارێتەوە کە بازار لەلایەن چەند کەسێکەوە قۆرخ کراوەتەوە و بە ئارەزووی خۆیان نرخی کاڵاکان بەرز دەکەنەوە. بۆ چارەسەرکردنیشی بە نیازی چاودێریکردنی بازاڕن.  حەمید نایف، گوتەبێژی وەزارەتی کشتوکاڵی عێراق بە تۆڕی میدیایی رووداوی راگەیاند، "بەرزبوونەوەی دۆلار و داخستنی سنوورەکانی ناوەڕاست و خواروو لە ھاوردەکردنی ئەم بابەتانە، رێگریی لەو کەسانە کردووە کە بە نایاسایی ئەم جۆرە کاڵایانەیان ھاوردە دەکرد. ئەمەش کاریگەریی لەسەر ئەو کەسانە ھەبوو کە ھێلکە و سەوزەواتیان ھاوردە دەکرد. بۆیە بەروبوومی ناوخۆیان دەکڕی و لە کۆگاکان ھەڵیاندەگرتن بۆ ئەوەی لە بازاڕدا کەم ببێتەوە و نرخی بەرز بکەنەوە. بەروبوومی ناوخۆ بەشی عێراق ناکات. ئەمە قۆرخکردنی بازاڕە و ئێمە لە وەزارەت لەسەر ئەم بابەتە رێوشوێنی تووندمان گرتووەتەبەر. "   هەر کیلۆیەک تەماتە و خەیار لە ٥٠٠ دینارەوە بۆ نزیکەی ١٠٠ دینار گرانتر بوون، پەتاتە لە ٧٥٠ دینارەوە بووەتە ١٢٥٠ دینار. میوە بە گشتی لە ٥٠٠ دینارەوە تاوەکو ١٠٠٠ دینار گرانتر بوون. نرخی تەبەقێک ھێلکە لە ٣٠٠٠ دینارەوە بووەتە ٧٠٠٠ دینار.