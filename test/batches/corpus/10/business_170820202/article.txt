محەممەد شوکری، سەرۆکی دەستەی وەبەرهێنانی هەرێمی کوردستان بە تۆڕی میدیایی رووداوی راگەیاند، لە داهاتوویەکی نزیکدا ١١ ناوچەی پیشەسازی لە هەرێمی کوردستان (هەولێر، سلێمانی، دهۆک، هەڵەبجە، گەرمیان و راپەڕین) لەلایەن کەرتی تایبەتەوە دروستدەکرێن و لە دهۆکیش دەست بە پرۆژەکە کراوە کە ناوچەیەکی پیشەسازی خۆراکە و لە ١٧٠ کارگە و ٢٢٩ ساردکەرەوە پێکهاتووە و نزیکەی ١٢ هەزار هەلیکار دەڕەخسێنێت.  محەممەد شوکری ئاماژەی بەوەکرد، هەفتەی داهاتوو لە هەڵەبجە بەردی بناخەی شارە پیشەسازییەکە دادەنرێت و لە سلێمانیش زەوی بۆ وەرگیراوە و بەمزووانە دەستپێدەکرێت، هەروەها لە هەولێر و ئیدارەکانی راپەڕین و گەرمیانیش لە داهاتوویەکی نزیکدا پرۆژەکان جێبەجێ دەکرێن، کە چاوەڕواندەکرێت هەلیکار بۆ زیاتر لە ١٠٠ هەزار کەس بڕەخسێنن.  بەگوتەی سەرۆکی دەستەی وەبەرهێنان لە مانگی رابردوودا رەزامەندی لەسەر دروستکردنی ١٦ کارگە دراوە، کە کارگەی  کەرەستەی کارەبایی، گاوداری، کێڵگەی پەلەوەری، شیش و چیمەنتۆن، ئەمەش هەلیکار بۆ دەیان هاونیشتمانی دەڕەخسێنێت و کارگەی شیش و چیمەنتۆی گەرمیانیش ئێستا کەوتووەتە کار.