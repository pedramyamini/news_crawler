لێکۆڵینەوەکان بە بەشداری ١٠٨ دامەزراوەی میدیایی لە ٨٨ وڵاتی جیهان ئەنجامدراوە و تێیدا ئاشکرایانکردووە، کۆی ئەو پارانەی کە ئەو بانکانە رێگەیان داوە لە کەناڵەکانیانەوە بگوازرێتەوە نزیکەی دوو ترلیۆن دۆلاری ئەمریکییە.  بانکی ئێچ ئێس بی سی، گەورە بانکی بەریتانی یەکێکە لەو بانکانە کە وێڕای ئاگادارکردنەوەی، رێگەی داوە بە گواستنەوەی سەتان ملیۆن دۆلار لە پارەی دزراو لە سەرانسەری جیهان هەرچەندە بەرپرسانی بانکەکە بەگوێرەی بەڵگە دزەپێکراوەکان، بە باشی ئاگاداری ئەوە بوون کە ئەو پارانە لەلایەن باندەکانی دزی و فێڵەوە کاریان پێکراوە.  لەماوەی پێنج ساڵی رابردوودا، ئەمە یەکەمین زنجیرەیە لە ئاشکراکردنی بەڵگە دزەپێکراوەکان کە باس لە گرێبەستی نهێنی، سپیکردنەوەی پارە و تاوانی دارایی دەکەن.  بەڵگەکان ئەوانەن کە رادەستی ئاژانسی بەرەنگاربوونەوەی تاوانە داراییەکان لە وەزارەتی گەنجینەی ئەمریکا، ناسراو بە فین - سێن، کراون کە زیاتر لە ٢ هەزار و ٥٠٠ بەڵگەن لە نێوان ساڵانی ٢٠٠٠ تاوەکو ٢٠١٧ لەلایەن بانکەکانەوە رەوانەی ناوندی فینسن کراون.  لێکۆڵەرانی ئەم کەیسە دەڵێن، بەڵگەکان ئەو راستییە دەسەلمێنن کە رێکارەکانی پاراستنی پرۆسە داراییەکانی نێو بانکەکان کەلێنیان تێدایە و بە ئاسانی لەلایەن باندە تاوانبارەکانەوە بەکاردەهێندرێن، هەروەها دەشڵێن، سوود و قازانجی باندەکانی ئەنجامدانی تاوانەکان، باندەکانی ماددە هۆشبەرەکان و پرۆسەی بەردەوامی دزینی سامانی وڵاتە هەژار و گەشە سەندووەکان کە دانیشتووانانی چەندین ساڵە کۆیان دەکەنەوە، هەموو ئەو پارانە رێگەیان پێدراوە لەلایەن بانکەکانەوە ئاڵوگۆڕیان پێبکرێت و سپی بکرێنەوە.  ئەم بەڵگانە کە بڵاوکراونەتەوە بە نهێنیترین بەڵگەکانی تایبەت بە سیستەمە بانکییەکانی جیهان دادەنرێن کە لە بنچینەدا بۆ ئەوە کۆدەکرێنەوە کە هاوکاری بانکەکان بکەن لە دەستنیشانکردن و ناسینەوەی ئەوانەی کە کاری بانکی نایاسایی و هەروەها بە سپیکردنەوەی پارە تێوەگلاون، بەڵام دەردەکەوێت کە بەشێك لەو بانکانە خۆیان بەو پرۆسانەوە تێوەگلاون و لەوەش مەترسیدارتر ئەوەیە کە بەڵگەکان وڵاتی بەریتانیا و بەدیارکراوی شاری لەندەن کە بە ناوەندی دارایی جیهان دادەنرێت، وەک ناوەندی پرۆسەکانی سپیکردنەوەی پارە لە جیهان داناوە.  هەروەها بە گوێرەی بەڵگە دزەپێکراوەکان بانکی جەی پی مۆرگن، گەورە بانکی دیاری ئەمریکا رێگەی داوە بە کۆمپانیایەک بە گواستنەوەی زیاتر لە ملیارێک دۆلاری ئەمریکی لە هەژمارە بانکێکەوە لە لەندەنی بەریتانیا بەبێ ئەوەی بزانێت خاوەنی هەژمارەکە کێیە یان لێی بکۆڵێتەوە کە دواتر بانکەکە بۆی دەردەکەوێت خاوەنی کۆمپانیاکە باندێکە کە لە ئێف بی ئای، نووسینگەی فیدراڵی ئەمریکا بە یەکێک لە ١٠ باندە مەترسیدارەکانی ئەمریکا پێناسەکراوە.  بانکی دۆیچەی ئەڵمانی - یش تێکەڵ بەو کارانە بووە و چەندین پرۆسەی سپیکردنەوەی پارەی تایبەت بە باندەکانی تاوان، بازرگانانی ماددە هۆشبەرەکان و ئەوانەی کە بە تیرۆریست ناودەبرێن، ئەنجامداوە.  جگە لەوە بەڵگەکان باس لەوە دەکەن یەکێک لە کەسانی نزیک لە ڤلادیمیر پووتین، سەرۆکی رووسیا بانکی بارکڵیزی لە لەندەن بەکارهێناوە بۆ ئەوەی خۆی بدزێتەوە لەو سزایانەی کە وڵاتانی رۆژئاوا بەسەریدا سەپاندوونی و بەشێك لەو پارانەی لە کڕینی تابلۆی هونەریدا خەرجکردووە.  فین - سێن، ئاژانسی بەرەنگاربوونەوەی تاوانە داراییەکان لە وەزارەتی گەنجینەی ئەمریکا، وڵاتی بەریتانیا بە ناوچەیەکی زۆر مەترسیدار پۆلێن دەکات، ئەوەش بەهۆی ئەو ژمارە زۆرە کۆمپانیانەی کە لەو وڵاتەدا تۆمارکراون کە زیاتر لە ٣ هەزار کۆمپانیان و زۆربەیان تێکەڵ بە پرۆسەکانی سپیکردنەوەی پارە بوون.