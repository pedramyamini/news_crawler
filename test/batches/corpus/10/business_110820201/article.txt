بەرەبەیانی ئەمڕۆ سێشەممە نرخی نەوت برێنت ٧ سەنت بەرزبووەوە هەر بەرمیلێکی بە ٤٥ دۆلار و ٦ سەنت مامەڵەی پێوەکرا.  هەروەها هەر بەرمیل نەوتی سووکی تەکساسی ئەمریکا ١٤ سەنت بەرزبووەوە هەر بەرمیلێکی بە ٤٢ دۆلار و ٨ سەنت مامەڵەی پێوەکرا.  بانکی ئەی ئێن زێدی ئوستڕاڵی لەو بارەیەوە رایگەیاند گەشبینی بە راگەیاندنی پاکێجێکی دیکەی هاندانی ئابووریی ئەمریکا، نرخی نەوتی بەرزکردووەتەوە.  بانکەکە دەڵێت کۆنگریسی ئەمریکا دانوستاندنەکانی لەگەڵ کۆشکی سپی بۆ پەسەندکردنی پاکێجی نوێ دەستپیکردووەتەوە و ستیڤن منوچن، وەزیری گەنجینەی ئەمریکاش رایگەیاندووە ئەگەری هەیە بگەنە رێککەوتنێکی گونجاو و دادوەرانە.  یەکێکی دیکە لە هۆکارەکانی بەرزبوونەوەی نرخی نەوت، بۆ لێدوانەکانی ئەمین ناسر، بەڕێوەبەری جێبەجێکاری کۆمپانیای ئارامکۆی سعودی دەگەڕێتەوە کە رایگەیاندبوو بە گەشبینییەوە دەڕواننە بەرزبوونەوەی خواست بۆ نەوتی خاو.