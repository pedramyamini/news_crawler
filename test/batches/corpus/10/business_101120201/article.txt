پڕۆگرامەکەی سەر بە یو ئێن کە بە (یونیب) ناسراوە، ئاماژەی بەوەداوە ملیۆنان ئۆتۆمبێل، بارهەڵگری بچووک و پاسی بچووک، ساڵانە لە ئەوروپا، ئەمریکا و ژاپۆنەوە رەوانەی وڵاتانی تازەپێگەیشتووی جیهان دەکرێن. ئەو ئۆتۆمبێلانە لە رووی کوالیتییەوە خراپن و بەوەش کێشەی زۆر بۆ ژینگەی ئەو وڵاتانەدا دروستدەکەن و هەوڵەکانی لەناوبردنی ئاسەواری گۆڕانکارییەکانی کەشوهەوا، لەباردەبەن.  راپۆرتەکە دەڵێ لە ماوەی نێوان ٢٠١٥ تا ٢٠١٨، نزیکەی ١٤ ملیۆن ئۆتۆمبێلی سووکی بەکارهێنراو لە هەموو جیهاندا فرۆشراوەتەوە، ٨٠ % ی ئەو ئۆتۆمبێلانە نێردراونەتە وڵاتانی داهات نزم و مامناوەند، نیوەی ژمارەکە رووی لە وڵاتانی ئەفریقی کردووە.  دۆخەکە بەشێوەیەک دێتە بەرچاو کە ئەمریکا، ژاپۆن و ئەوروپا، بە چاوی سکرابخانە تەماشای وڵاتانی جیهانی سێیەم دەکەن.  راپۆرتەکە لە ژێر ناوی: "ئۆتۆمبێلە بەکارهێنراوەکان و ژینگە - سەرنجێکی گشتیی جیهانی لەسەر ئۆتۆمبێلە خزمەتگوزارییە سووکە بەکارهاتووە - هەڵڕژان، پێوانە و بنەماکان"، بڵاوکراوەتەوە. ئەوە یەکەم راپۆرتی لەو جۆرەیە رێکخراوە نێودەوڵەتییەکە بڵاویدەکاتەوە و تێیدا داوای گرتنەبەری رێوشوێن بۆ پڕکردنەوەی بۆشاییەکانی ئێستا، لە سیاسەتی پشتبەستن بە پێوانەکانی کوالیتی نزم دەکات، کە دەبێتە دەستەبەری دابینکردنی ئۆتۆمبێلە بەکارهاتووەکان لەپێناو ژینگەیەکی خاوێنتر بۆ ئەو وڵاتانەی بۆی دەبرێن.  راپۆرتەکەی نەتەوە یەکگرتووەکان، کەرەستەگەلی ئۆتۆمبێلە جیهانییە خێراکان، بەبەشدارێکی گەورەی پیسکردنی ژینگە و گۆڕانی کەشوهەوا ناودەبات لەسەر ئاستی جیهاندا.  راپۆرتەکە پێیوایە کەرتی گواستنەوە بەرپرسە لە نزیکەی چارەکێکی کۆی ئەو گازانەی دەبنە هۆکار بۆ قەتیسمانی گەرما لە زەویدا. بەتایبەت کە گازی دەرچوو لە ئۆتۆمبێلەکان، چەندین تەنۆچکەی وەک (PM ٢.٥) و ئۆکسیدی نیترۆجین فڕێدەداتە هەواوە و ئەوە، هۆکارە بۆ پیسبوونی ژینگە لە چەندین ناوچەی دیاریکراوی سەر رووی زەوی.  راپۆرتەکە ئاماژەی بەوەداوە کە لەساڵانی رابردوودا، ژمارەی ئۆتۆمبێلە بەکارهاتووە هەناردەکراوەکان، لە وڵاتانی پێشکەوتووەوە بۆ وڵاتانی تازە گەشەکردووە، زیادیکردووە، ئەمەش بەبێ پلان بووە و کارەکە بووەتە ناوبردنی پرۆسەکە بە "هەناردەکردنی ئۆتۆمبێلە پیسەکان".  بەپێی ئەو راپۆرتە، لە کۆی هەر پێنج ئۆتۆمبێلی فرۆشراوی بەکارهاتوو، چواریان بۆ وڵاتانی هەژار چووە، بەتایبەت وڵاتانی کیشوەری ئەفریقیا.  پسپۆرانی کارکردوو لە راپۆرتەکەدا گوتوویانە، نزیکەی ٨٠ لەسەدی ئەو ئۆتۆمبێلە بەکارهاتووانە، لانیکەمی مەرجەکانی سەلامەتی و ژینگەپارێزییان تێدا نییە. بەوەش جیا لەوەی ئەو ئۆتۆمبێلانە هۆکارن بۆ بەرزبوونەوەی ژمارەی رووداوەکانی هاتووچۆ، بەرپرسیشن لە پیسکردنی ژینگە بەشێوەیەکی بەرچاو.  داتا فەرمییەکان دەڵێن ئێستا لە جیهاندا ١، ٤ ملیار ئۆتۆمبێل بەکاردەهێنرێت، ئەم ژمارەیە لە ساڵی ٢٠٤٠ دا دەگاتە دوو ملیار ئۆتۆمبێل. وڵاتانی ئاسیا، ئەفریقیا و ئەمریکای لاتین، بەشداری گەورەی بووژانەوەی بازاڕی ئۆتۆمبێلن.  توێژینەوەکە بۆ ماوەی سێ ساڵ بەردەوامبووە، هەڵوەستە و بەدواداچوونی بۆ ١٤٦ دەوڵەت کردووە، لەبواری مەرجەکانی هاوردەکردنی ئۆتۆمبێل بۆ ناو وڵاتەکانیان، بۆی دەرکەوتووە زۆربەی ئەو وڵاتانە، مەرجەکانی سەلامەتی لە هاوردەکردنی ئۆتۆمبێل تێیاندا، یان ' لاواز ' یان ' زۆر لاوازە '.  توێژینەوەیەکی دیکەی ' دەستەی پشکنینی هۆڵەندی ' بایەخدەر بەپێوانەکانی سەلامەتی و ژینگە دەڵێ، زۆر ئۆتۆمبێل و بارهەڵگری بچووک کە لە بەندەرەکانی هۆڵەنداوە بۆ ئەفریقیا باردەکرێن، کۆنن و رۆڵیان هەیە لە تێکدانی هەوای کیشوەرەکەدا.  ئەو توێژینەوەیە ئاشکرایکردووە، چارەکێکی ئەو ئۆتۆمبێلانەی بە نایجیریا گەیشتوون، تەمەنیان زیاد لە ٢٠ ساڵە و بەوەش هەموو مەرجێکی سەلامەتییان لەدەستداوە.  رۆب دی یۆنگ، لە پڕۆگرامی ' یونیب '، هەروەها بەشداری بەرهەمهێنانی راپۆرتەکە، دەڵێ ٨٠ % ی ئەو ئۆتۆمبێلانەی بۆ دەوڵەتانی جیهانی سێیەم نێردراون، بەکەڵکی لێخوڕین نایەن لەسەر رێگاکان، مەرجەکانی پاراستنی ژینگەی ئەوروپیشییان تێدا نییە کە بە یۆرۆ ٤ ناسراوە.  ئەوروپا بۆ کەمکردنەوەی دەرچوونی غازی پیسی ئۆتۆمبێل، لە ساڵی ٢٠٠٥ ەوە دەستیکردووە بەکارکردن بەپڕۆگرامی یۆرۆ ٤.  یۆنگ دەڵێ، ئەمە مانای ئەوەیە ٨٠ % ی ئەو ئۆتۆمبێلە بەکارهاتووانەی رەوانەی وڵاتان دەکرێن، مەرجەکانیان تێدا نییە.  سەرپەرشتیارانی راپۆرتەکە، ئەوکارەی هەناردەکردنی ئۆتۆمبێلە بەکارهاتووەکان بە "مەترسیدار و ژینگەشێوێنەر" ناودەبەن، پێیانوایە ئەو کارە بەرپرسی بەشێکی زۆری رووداوەکانی سەر رێگاکانە لە زۆر وڵاتی هەژاری ئەفریقیا و ئاسیادا.  جین ئاکۆمۆ، لە پڕۆگرامەکەی ' یو ئێن ' دەڵێ ساڵی ٢٠١٧ ناوەندی تەمەنی ئۆتۆمبێلە هاوردەکراوە کارکردووەکان بە دیزڵ لە ئۆگەندا، ٢٠ ساڵ بووە. هەمان شت لە زیمبابۆی، بەڵام رۆژ لە دوای رۆژ ژمارەی وڵاتەکانی کیشوەرەکە زیادیکردووە و ئیستا نزیکەی ٣٠ دەوڵەتی ئەفریقی، لانیکەمی تەمەنی ئۆتۆمبێلەکانیان لەسەرووی ٢٠ ساڵەوەیە، چونکە بۆ ئەوێ، دەکرێ هەموو ئۆتۆمبێلێک بەکاربهێنیت.  ئەو راپۆرتە زانیارییەکی مەترسیداری ئاماژە پێداوە و دەڵێ، ژمارەیەکی زۆری ئۆتۆمبێلەکان دەستکاریدەکرێن و هەندێک کەرەستەیان لێدەردەهێنرێت. لەکاتێکدا ئەو ئۆتۆمبێلانەی لە جیهانەوە روو لە وڵاتانی تازەگەشەسەندوو دەکات، ٥٤ % ی لە ئەوروپاوە دێت و زۆرینەیان لە هۆڵەنداوە بەڕێدەکرێن.  نەتەوە یەکگرتووەکان ئاشکرایکردووە، هەستکردن بەو مەترسییە گەورەیە، وایکردووە هەندێک وڵات مەرجەکانی داخڵکردنی ئۆتۆمبێلی بەکارهاتوو بۆ ناو سنوورەکانیان دەستکاری بکەن، بۆ نموونە مەغریب رێگە بە ئۆتۆمبێلێک نادات تەمەنی لە ٥ ساڵ زیاتر بێت، بچێتە وڵاتەکەوە، کینیا ئەو تەمەنەی بە ٨ ساڵ دیاریکردووە.  هەمان ئەو راپۆرتە هەڵوەستەی لەسەر ژمارەی ئۆتۆمبێلە هاوردەکراوەکان کردووە، روونیدەکاتەوە لە ٢٠١٥ تاوەکو ٢٠١٨، نزیکەی ٤٠ % ی ئۆتۆمبێلە بەکارهاتووەکان براونەتە ئەفریقیا، ٢٤ % یان براونەتە وڵاتانی ئەوروپای رۆژهەڵات، ١٥ % بۆ ئاسیا و زەریای ئارام، ١٢ % بۆ رۆژهەڵاتی ناوەڕاست و ٩ % یش بۆ وڵاتانی ئەمریکای لاتین.