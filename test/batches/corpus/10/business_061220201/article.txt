وەزارەتی دەرەوەی ئەمریکا لە راگەیەندراوێکدا، وردەکاریی کۆی فرۆشی چەکی وڵاتەکەی ئاشکراکردووە و روونیکردووەتەوە، رێژەی فرۆشەکانی چەک لەمساڵدا بەبڕی ٢، ٨ % زیادیکردووە، بەهاکەی زیاتر لە ١٧٥ ملیار دۆلار بووە، ئەوەش لەسایەی سووککردنی رێوشوێنەکانی فرۆشتنی چەکی ئەمریکا بە وڵاتانی دونیا، لە سەردەمی سەرۆکایەتیی دۆناڵد ترەمپدا، کە سەرەتای ساڵی داهاتوو، دەسەڵاتەکانی رادەستی جۆ بایدن، بەربژێری دیموکراتەکان و براوەی هەڵبژاردنەکانی سەرۆکایەتیی دەکات.  وەزارەتە ئەمریکییەکە، ژمارەکانی تایبەت بە فرۆشە سەربازییەکانی بۆ ساڵی دارایی ٢٠٢٠ ئاشکراکرد، کە ساڵەکە لە ٣٠ی سێپتێمبەری رابردوودا کۆتاییهات، تێیدا ئەوە خراوەتە روو کۆی داهاتی فرۆشی کەرەستە سەربازییەکانی وڵاتەکە، ١٧٥ ملیار دۆلار بووە.  بەپێی وەزارەتە ئەمریکییەکە، فرۆشی فڕۆکەی جەنگی و مووشەکی ئاراستەکراو لە ساڵی رابردوودا بەرزبووەتەوە، ئەمەش هەوڵێکی ویلایەتە یەکگرتووەکانی ئەمریکایە بۆ فرۆشتنی نوێترین داهێنراوە سەربازییەکانی کۆمپانیاکانی ' لۆکهید مارتن ' و ' ریسویۆن تەکنەلۆجیز '.  لە ساڵە داراییەکەی ٢٠٢٠ دا، دەستەوارە سەربازییەکانی ئەمریکا بۆ وڵاتانی دونیا بریتیبوون، لە فرۆشتنی ٦٣ فڕۆکەی شەڕکەری جۆری ' ئێف ٣٥ ' ی بەرهەمهێنراوی کۆمپانیای ' لۆکهید مارتن ' بە ژاپۆن، بەرامبەر بە ٢٣ ملیار دۆلار.  وەزارەتەکە ئەوەشی خستووەتە روو، فرۆشی راستەوخۆی کۆمپانیا ئەمریکییەکان ٨، ٤ % زیادیکردووە و بەهاکەی ١٢٤، ٣ ملیار دۆلار بووە، لە کاتێکدا ئەو جۆرە فرۆشتنە لە ساڵی دارایی ٢٠١٩ دا بریتیبووە لە ١١٤، ٧ ملیار دۆلار، بەڵام ئەو چەکفرۆشتنانەی لە رێگەی حکومەتی ئەمریکاوە کراون بەڕێژەی ٨، ٣ لەکەمییانداوە، ئەمساڵ بایی ٥٠، ٧٨ ملیار فرۆشراون، لە کاتێکدا ساڵی پێشتر بەهاکەی ٥٥، ٣٩ ملیار دۆلار بووە.  تێکڕای فرۆشتنی چەک و کەرەستە ئەمریکییەکان، لەماوەی سەرۆکایەتی دۆناڵد ترەمپدا، ٥٧، ٧ ملیار دۆلاری ساڵانە بووە، بەڵام تێکڕای فرۆشتن لە ماوەی هەشت ساڵی سەرۆکایەتیی ترەمپدا ٥٣، ٩ ملیار دۆلار بووە.  لبیل هارتۆنگ، بەڕێوەبەری پڕۆگرامی چەک و ئاسایش لە ' سەنتەری توێژینەوەی سیاسەتە نێودەوڵەتییەکان ' رایگەیاندووە، لە ماوەی سەرۆکایەتیی دۆناڵد ترەمپدا، کۆی فرۆشی چەک و کەرەستە سەربازییەکانی ئەمریکا، ساڵانە بە رێژەی ٦ % ساڵانە زیادیکردووە.  راپۆرتێکی وەزارەتی دەرەوەی ئەمریکا، دەستەوارەی فرۆشتنی فڕۆکەکانی ' ئێف ٣٥ ' ی بە ژاپۆن بە گەورەترینی ساڵی ٢٠٢٠ ناوبردووە، لەدوای ئەو دەستەوارەی فرۆشتنی هەلیکۆپتەرەکان دێت بە مەغریب، کە بەهاکەی ٤، ٢٥ ملیار دۆلار بووە.  کلارک کوبەر، بریکاری وەزارەتی دەرەوەی ئەمریکا بۆ کاروباری سیاسی - سەربازی، روونیکردەوە ئەگەر دەستەوارەی فرۆشتنی فڕۆکەکانی جۆری ' ئێف ٣٥ ' بە ئیمارات بچێتە بواری جێبەجێکردنەوە، کە سەرۆکی ئەمریکاش رەزامەندی لەسەرداوە، دەستەوارە ژاپۆنی و ئیماراتییەکە، دەبێتە زەبەلاحترین دەستەوارەی فرۆشتنی چەک لە مێژووی ئەمریکادا.  بریکاری وەزارەتە ئەمریکییەکە ئاشکرایکردووە، لە نزیکەوە بەدواداچوون بۆ بەکارهێنانی چەکە فرۆشراوەکانی ئەمریکا لە جیهاندا دەکەن و لە کڕیارەکانیان قەدەخەکردووە، ئەو چەکانە لە دژی خەڵکانی سڤیل بەکاربهێنرێت.