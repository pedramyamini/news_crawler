هێمن سوورچی، دۆلارفرۆشێکی هەولێرە و دەڵێت، "پێش ئەو سزایەی کە خرایەسەر بانکەکان تمەن خۆی لەشکاندابوو، واتا بەهاکەی لەدەستدابوو. ئێستاش لە کۆنترۆڵ دەرچووە. ئەمڕۆ ١٠٠ دۆلار بە سێ ملیۆن و ١٥٠ هەزار تمەنی ئێرانی مامەڵەی پێوەدەکرێت، ئەگەر بگاتە پێنج ملیۆنیش ئێران گوێی لێ نییە و تەنیا خەڵکەکەی زەرەرمەند دەبن. "  لە بازاڕی دۆلارفرۆشان بە کاش و حەواڵە مامەڵە بە تمەن دەکرێت، رۆژانە ١٠ ملیارد تمەن کاش هاوردە دەکرێت، ٥٠ تاوەکو ١٠٠ ملیارد تمەنیش حەواڵە دەکرێت و دابەزینی نرخی تمەنیش بەشێوازی جیاواز کاریگەری لەسەر بازاڕەکانی ناوخۆ داناوە.  بە بڕوای غازی سەعدی، کە دۆلارفرۆشێکی هەولێرە، دابەزینی نرخی تمەن دوو کاریگەری هەبووە: "یەکەمیان  خەڵکانێکی تووشی زەرەر کردووە و خەڵکانێکیش قازانجیان کردووە. بۆ نموونە هەندێک بازرگان هەیە کە رۆژانە کاڵا لە ئێران دێنن ئەوانە کە بە تمەن کاڵا بکڕن قازانجیانە، چونکە کاڵاکان بە تمەن دێنن و لێرەش بە پارەی خۆمان دەیفرۆشن، ئەو کەسانەش کە زەررەرمەند بوون ئەوانەن کە بە مەبەستی قازانجکردن تمەنیان کڕیبوو، بەڵام ئێستا کە نرخەکەی بەرزبووەتەوە زەرەریان کردووە. "  دابەزینی نرخی تمەن زیاتر بە قازانجی بازرگانان بووە و لە مانگی شەشی ئەمساڵەوە ئاڵوگۆڕی بازرگانی نێوان ئێران و هەرێمی کوردستان بە رێژەی ٢٠ % زیادیکردووە.  حاجی شەمسەدین، بازرگانێکی هەولێرە و دەڵێت "هەرکات بەهای تمەن بشکێت لە قازانجی ئێمەدایە، ئێمە ئەگەر پێشتر ئۆتۆمبێلێکمان هێنابایە، بە بەهای یەک دەفتەر و نیو دۆلار، ئێستا بە دەفتەرێک دۆلار دێت. "  ئاڵوگۆڕی بازرگانیی ئێران و هەرێمی کوردستان ساڵانە لە نێوان چوار تاوەکو شەش ملیار دۆلارە و لەگەڵ عێراق هەشت تاوەکو ١٠ ملیاردۆلار دەبێت.  گەیلان حاجی سەعید، سەرۆکی یەکێتی هاوردە و هەناردەکاران / لقی هەولێر بە رووداوی راگەیاند "لە دوو بۆ سێ مانگی رابردوودا، هاوردەکردنی کاڵا یان ئاڵوگۆڕی بازرگانی لە نێوان ئێران و هەرێمی کوردستان زیادیکردووە و لە هەندێک دەروازەی سنووری زیاتر لە ساڵی رابردوو گەشەی بەخۆیەوە بینیوە. "  ئێران لە مانگی ٩ ـی ئەمساڵدا بڕی دوو ملیار و ٢٦٧ ملیۆن دۆلار کاڵای هەناردەی چین و بە بەهای ٥٦٥ ملیۆن دۆلار کاڵای هەناردەی عێراق کردووە، دووهاوبەشی گرنگی ئێران کە دیار نییە تاوەکو کەی دەتوانن بازاڕێک بن بۆ ساخکردنەوە بەرهەمەکانی ئەو وڵاتە.