ژمارەیەکی زۆری سەرکردەی وڵاتان و رێکخراوە نێودەوڵەتییەکان، بە رکابەرەکانی ترەمپیشەوە، بە رێگەی جیا جیا، هیوای چاکبوونەوەیان بۆ سەرۆک و خانمی یەکەمی ئەمریکا خواست.  تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی WHO دەڵێت "شەوی رابردوو زانیمان کە دۆناڵد ترەمپ، سەرۆکی ئەمریکا و میلانیا ترەمپ، خانمی یەکەم تووشی کۆرۆنا بوون. دەمەوێت بە خواستنی هیوای چاکبوونەوەیەکی تەواو و خێرا بۆیان دەستپێبکەم. نزاکانمان بۆ ئەوانە. "  تووشبوونی سەرۆکی ئەمریکا کاریگەری نەرێنی لەسەر ئابووری وڵاتەکەی و جیهانیش جێهێشت. چەند کاژێرێک دوای راگەیاندنی هەواڵی تووشبوونی ترەمپ، نەوتی خاو نزیکەی % ٥ی نرخەکەی لەدەستدا. هەروەها لە بۆرسەی ئەمریکادا، پێنوێنی کۆمپانیای دۆو بە رێژەی ١.٢ % و کۆمپانیای ناسداک بە رێژەی ١.٧ % دابەزی.  ئەمە لە کاتێکدایە کە ئابووری ئەمریکا لە ماوەی رابردوودا بەهۆی کۆرۆناوە پاشەکشەی بەرچاوی بەخۆیەوە بینیوە.  مانگی داهاتووش ترەمپ رووبەڕووی بایدن دەبێتەوە لە هەڵبژاردنی سەرۆکایەتیدا، لێکۆڵەرێکی ئابووریش ئاماژە بەوە دەکات، ئەگەر دابەزینی پێنوێنی بازاڕەکان بەردەوام بێت، رەنگە ترەمپ نەتوانێت خولی داهاتوو بباتەوە.   سام ستۆڤاڵ، لێکۆلەر لە CFRA دەڵێت "بێگومان ناڕوونی زیاتر دەبێت بەهۆی تووشبوونی سەرۆکەوە لە کاتێکدا کە لە هەڵبژاردنەکان نزیکدەبینەوە. دەبێت ئەوەمان لەبیربێت کە لە جەنگی جیهانیی دووەمەوە، هەر کاتێک لە ساڵی هەڵبژاردنەکاندا لەنێوان مانگەکانی تەممووز و تشرینی یەکەمدا بازاڕەکان نرخەکانیان لەدەستدابێت، تەنیا جارێک نەبێت، هەمیشە بووەتەهۆی گۆڕانی سەرۆک. "  کاریگەرییەکان تەنیا لە سنووری ئەمریکا نەمانەوە، بەڵکو پێنوێنی بۆرسەکانی ئەوروپا و ئاسیاش دابەزینیان بەخۆوە بینی، بەڵام دواتر هەندێک لە نرخەکەیان بەدەستهێنایەوە. هاوکات کۆشکی سپی رایگەیاند، کە بانگەشەی هەڵبژاردنەکانی ترەمپ بۆ لەمەودوا بە شێوازی ئۆنڵاین دەبێت یان تاوەکو کاتێکی نادیار دوادەخرێت.