ئێستا ئیمارات دوای هەر یەکە لە تورکیا، ئێران و چین چوارەم گەورەترین هاوبەشی بازرگانیی هەرێمی کوردستانە و قەبارەی ئاڵوگۆڕی بازرگانیی نێوان هەردوو لا ساڵانە زیاتر لە ملیارێک دۆلارە.   ئێستا ١٢٠ کۆمپانیای ئیماراتی لە هەرێمی کوردستانن و لە رێگەی وەبەرهێنانی راستەوخۆوە بە بڕی زیاتر لە سێ ملیار و ٣٠٠ ملیۆن دۆلار سەرمایەگوزاریان کردووە و لە رێگەی پرۆژەی هاوبەشیشەوە لەگەڵ کۆمپانیاکانی کوردستان بە بڕی نزیکەی ٤٢٠ ملیۆن دۆلار وەبەرهێنانیان کردووە.   ئیمارات بۆ هەرێمی کوردستان بووەتە پردێک لەنێوان هەر یەکە لە چین و هیندستان کە لە رێگەیەوە ئاڵوگۆڕی بازرگانی لەنێوانیاندا دەکرێت.  کۆمپانیای دانەگاز و کرێسنت پێترۆڵیۆم کە دوو کۆمپانیای گەورەی بەرهەمهێنانی گازی ئیماراتن لە چوارچێوەی کۆنسێرتیۆم (کاری هاوبەشی چەند وڵاتێک)ی پێرل پێترۆڵیۆمدا وەبەرهێنان لە کێڵگەکانی کۆرۆمۆر و چەمچەماڵ دەکەن و رۆژانە ٤١٨ ملیۆن پێ سێجا گازی سرووشتی بەرهەمدەهێنن.