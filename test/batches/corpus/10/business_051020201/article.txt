دەستەی ئاماری تورکیا، ژمارە و داتاکانی تایبەت بەفرۆشتنی یەکەکانی نیشتەجێبوونی لە وڵات لە نێوان ئەیلوولی ٢٠١٥ تاوەکو ئابی ٢٠٢٠ بڵاوکردەوە، کە هاوکات بوو لەگەڵ رۆژی جیهانیی نیشتەجێبوون، کە دەکاتە ٥ی تشرینی یەکەمی هەموو ساڵێک.  لە نێوان ٢٠١٥ تا ٢٠٢٠، بەرزترین رێژەی فرۆشتنی یەکەکانی نیشتەجێبوون لە ساڵی ٢٠١٧ دا بوو. لەو ساڵەدا ملیۆنیك و ٤٠٩ هەزار و ٣١٤ یەکەی نیشتەجێبوون فرۆشراون.  بەپێی داتاکانی فەرمانگە تورکییەکە، لە ژمارەی فرۆشدا، شاری ئیستەنبووڵ لە پێشەنگی ژمارەی یەکە فرۆشراوەکانی وڵاتەکەیە، بەکۆی ملیۆنێک و ١٩٩ هەزار و ٧١٥ یەکە. دواتر ئەنقەرە دێت بە ٧٢٠ هەزار و ١٢٤ یەکە. پلەی سێیەم لە ئیزمیر بووە بە ٤١٢ هەزار و ٥٨٨، پاشان ئەنتاڵیا ٣١٣ هەزار و ٧٣٥ یەکە، دواتریش لە بۆرسا ٢٦٥ هەزار و ٧١٥ یەکە فرۆشراون.  ئیستەنبووڵ لە رووی فرۆشتنی یەکەکانەوە بە دانیشتووانی دەرەوەی وڵاتەکە، پێشەنگە و رێژەی ٣٩، ٨ % ی یەکەکانی ئەو شارە بەبیانییەکان فرۆشراو.  ژمارەی یەکە نیشتەجێبوونە فرۆشراوەکانی ئیستەنبووڵ بۆ بیانییەکان ٦١ هەزار و ٧٣٤ یەکە بووە، دواتر ئەنتاڵیا بە ٣٢ هەزار و ٦١ یەکە، سێیەم بۆرسا بە ٨٩٠٤ یەکە، یالوڤا بە ٦٨١٣ یەکە، ئەنقەرەی پایتەخت بە ٧٨٥٦ یەکە و ساکاریا بە ٤٧٦٩ یەکە.  عێراقییەکان پێشەنگی کڕیارە بیانییەکانی یەکەکانی نیشتەجێبوونی تورکیا بوون و لەو پێنج ساڵەدا کە داتاکانی فەرمانگە تورکییەکە دەستنیشانیکردوون  ٣٠ هەزار و ٢٠٩ یەکەیان کڕیوە. پلەی دووەمی کڕیارەکان، ئێرانییەکان بوون بە ١٥ هەزار و ٨٣ یەکە، پاشان سعودییەکان بە ١٣ هەزار و ٢٩٦ یەکە، رووسییەکان بە ١١ هەزار و ٢٢٨ یەکە و کوێتییەکانیش بە ١٠ هەزار و ١٣٧ یەکە.  پێشتر حکومەتی تورکیا، زنجیرەیەک رێوشوێنی ئابووری بۆ پشتگیری کەسانی خاوەن داهاتی سنووردار، لەپێناو بوونە خاوەنی یەکەی نیشتەجێبووندا گرتەبەر. لە نێویدا پێدانی قەرز لەلایەن بانکە تورکییەکانەوە بە دانیشتووانی وڵاتەکە و کەسانی بیانیش بە سوودی کەمتر، بەڵام بە مەرجی تووندتر.  چاودێران پێیانوایە بیانییەکان بۆیە روو لە کڕینی خانووبەرەی تورکیا دەکەن، چونکە ئەو بازاڕە لە گەشەیەکی بەردەوامدایە و قازانجبەخشە، ئەمە جیا لەو هاندانەی حکومەت پێشکێشی کڕیارەکانی دەکات.  کڕیارانی یەکەکانی نیشتەجێبوون، مافی مانەوەی بەردەوامیان لە تورکیا پێدەدرێت، هەمان ماف بە نزیکە پلە یەکەکانی کڕیارەکان دەدرێت، ئەمە جیا لە پێدانی وڵاتینامەی تورکیا بەهەر بیانییەک، کە یەکەیەکی نیشتەجێبوون بە بەهای ٢٥٠ هەزار دۆلار و بەرەو سەر بکڕێت.  مادەی ٣٥ی یاسای تورکیا، کە پەیوەندی بە یەکەکانی نیشتەجێبوونەوە هەیە، مافی خاوەنداریێتی یەکەکان بە کەسانی بیانی دەدات لە هەر بوارێکی نیشتەجێبوونی وڵاتدا بێت، تاوەکو ئەو سنوورەی کە یەکەکە نەکەوێتە ناو چوارچێوەی ناوچەی سەربازی، یان ناوچە دەشتاییەکان یان هەر زەوییەکی موڵکی دەوڵەت.