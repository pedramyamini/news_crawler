جووتیار عادل، گوتەبێژی حکومەتی هەرێمی کوردستان بەشداری بووڵتەنی کاژێر ٠٨: ٠٠ی تۆڕی میدیایی رووداوی کرد و رایگەیاند، "بەمزووانە مووچە دابەشدەکرێت، ئەوەش یەکێکە لە ئەولەویاتەکانی حکومەتی هەرێمی کوردستان. ئێمە سوپاسی خۆڕاگریی مووچەخۆرانی هەرێمی کوردستان دەکەین و بەمزووانە دەست بە دابەشکردنی مووچە دەکەین. " دەشڵێت "پارەکەی بەغدا بگات یاخود نەگات بەمزووانە دەست بە دابەشکردنی مووچە دەکەین. "   گوتەبێژی حکومەتی هەرێمی کوردستان ئاماژە بەوەش دەدات "لە کۆبوونەوەی چوارشەممەی رابردووی ئەنجوومەنی وەزیرانی هەرێمی کوردستان قسەمان لەسەر مووچەی فەرمانبەران کردووە، یەکێک لە راسپاردەکانی سەرۆکی حکومەت ئەوەبووە کە بەگەیشتن یان نەگەیشتنی ٣٢٠ ملیارەکەی بەغدا، حکومەتی هەرێمی کوردستان بەمزووانە مووچە دابەشدەکات. "  بڕیارە بۆ گفتوگۆکردن لەگەڵ حکومەتی عێراق شاندێکی هەرێمی کوردستان بچێتە بەغدا، جووتیار عادل گوتەبێژی حکومەتی هەرێمی کوردستان دەڵێت "شاندی حکومەتی هەرێمی کوردستان بۆ بەغدا هەر ئەو شاندە دەبێت کە بەسەرۆکایەتیی قوباد تاڵەبانی چوونەتە بەغدا، پێمانوایە چوونمان بۆ بەغدا دەبێت لە بەرژەوەندی هەرێمی کوردستان و خەڵکەکەی بێت، بۆیە زیاتر لە جارێک سەردانی بەغدا دەکەین و هەنگاوی باشمان ناوە. "  دەقی قسەکانی جووتیار عادل، گوتەبێژی حکومەتی هەرێمی کوردستان لەگەڵ رووداو  رووداو: کەی مووچەی مووچەخۆرانی هەرێمی کوردستان دابەشدەکرێت؟  جووتیار عادل: بەمزووانە مووچە دابەشدەکرێت، ئەوەش یەکێکە لە ئەولەویاتەکانی حکومەتی هەرێمی کوردستان، هەموو هەوڵێکیش بۆ دابینکردنی مووچەی مووچەخۆرانی هەرێمی کوردستان دەگرینەبەر، ئێمە سوپاسی خۆڕاگریی مووچەخۆرانی هەرێمی کوردستان دەکەین و بەمزووانە دەست بە دابەشکردنی مووچە دەکەین.  رووداو: بەمزووانە کەیە، ئەم هەفتەیەیە یان هەفتەی داهاتوو؟  جووتیار عادل: لە کۆبوونەوەی رۆژی چوارشەممەی رابردووی ئەنجوومەنی وەزیران گفتوگۆ لەسەر ئەوەکراوە و نووسراوێک ئاراستەی حکومەتی عێراق کراوە بۆ ئەوەی بزانین لە دەرئەنجامدا ئەو ٣٢٠ ملیار دینارە کەی دەنێردرێت، ئێمە چەند رۆژێکی کەم چاوەڕێی دەکەین بۆ ئەوەی بزانین کەی ئەو پارەیە دەگات، لە هەمانکاتدا لەو بڕوایەداین کە دواکەوتنی مووچە لەبەرژەوەندی خەڵک دا نییە. یەکێک لە راسپاردەکانی سەرۆکی حکومەتیش ئەوەبووە کە بەگەیشتن یان نەگەیشتنی ٣٢٠ ملیارەکەی بەغدا، حکومەتی هەرێمی کوردستان بەمزووانە مووچە دابەشدەکات.  رووداو: ئەو ٣٢٠ ملیارەی بڕیارە بەغدا بینێرێت، بەغدا دەیداتە هەرێمی کوردستان یاخودا نا؟  جووتیار عادل: دەمەوێت ئاماژە بە شتێکی گرنگ بکەم، حکومەتی هەرێمی کوردستان لەسەرەتای دەستبەکاربوونی لەسەر بابەتی رێککەوتن لەگەڵ حکومەتی عێراق ئەوەبوو کە لە ٢٣ی ١١ لەگەڵ حکومەتی عادل عەبدولمەهدی گەیشتینە رێککەوتنێکی باش و پێموایە باشترین رێککەوتن بوو، ئەوەبوو کە لە رەشنووسی یاسای بودجەی ساڵی ٢٠٢٠ نزیکەی ١٣ ترلیۆن دینار بۆ هەرێمی کوردستان دەستنیشانکرا و ئەوەش دەستکەوتێکی باش بوو. بەڵام بارودۆخی عێراق وایلێهات کە حکومەتی عێراق جارێکی دیکە هەڵبوەشێتەوە و حکومەتی کازمی بێتە سەر حکوم. دواتر هەمان رێککەوتن لەگەڵ حکومەتی کازمی لە پرۆژە بودجەی ٢٠٢٠ کرا و ١٢ ترلیۆن دینار دیاریکرا، بەڵام دواتر رەتکرایەوە. بۆیە ئەم رێککەوتنە ناچێتە بواری جێبەجێکردن تاوەکو لەنێو پرۆژەیاسای حکومەتی عێراق جێگیر نەکرێت.   خۆشبەختانە شاندی حکومەتی هەرێمی کوردستان توانیان پرۆفێشناڵانە ئەو بڕە پارەیە جێگیربکەن لە چوارچێوەی رێککەوتنێکی سیاسی. بەڵام ئەگەر بێت و رێککەوتنەکە جێبەجێ نەکرێت ناچێتە پەرلەمان و پەسەندناکرێت. لەنێو رێککەوتنەکەش ئێمە ئامادەین ٢٥٠ هەزار بەرمیل نەوت رادەستی حکومەتی عێراق بکەین لەگەڵ ٥٠ % ی داهاتی خاڵە سنوورییەکان و چەند رێککەوتنێکی دیکە.   بەڵام هێز و لایەنە سیاسییەکانی عێراق بە هاوکاریی لایەنە سیاسییەکانی هەرێمی کوردستان دەبێت رێگەخۆشکەربن بۆ رێککەوتنی نێوان حکومەتی عێراق و هەرێمی کوردستان. بۆیە ئێمە وەکو حکومەت رێککەوتنێکی باشمان کردووە و ئەوەی دیکە دەگەڕێتەوە سەر حکومەت و پەرلەمانی عێراق و هێز و لایەنە سیاسییەکانی دیکە.   رووداو: بژاردەکانی حکومەت بۆ نەناردنی ٣٢٠ ملیارەکەی بەغدا بۆ هەرێمی کوردستان چی دەبن؟  جووتیار عادل: ئێمە لە حکومەتی هەرێمی کوردستان گفتوگۆمان لەسەر کێشە و گرفتەکان کردووە و هەندێک بیرۆکەش خراونەتەڕوو، ئەو ٣٢٠ ملیار دینارەی حکومەتی عێراق دەینێرێت نزیکەی ٣٥ % ی کۆی ئەو پارەیە کە بۆ مووچە تەرخانکراوە. ئەم بژاردانەش بە تەواوی گەڵاڵە نەبووە و نامانەوێت قەتیسی بکەین بەچەند بیرۆکەیەک. بۆیە لە کۆبوونەوەی داهاتوو سەیردەکەین کە وەڵامی حکومەتی عێراق بۆ هەرێمی کوردستان چی دەبێت. تاوەکو ئێستاش نامەکە وەڵامی نەبووە و دڵنیاین لە دوو رۆژی داهاتوودا بەغدا وەڵامیان دەبێت.  رووداو: داهاتی ناوخۆ دەتوانێت لە سەدا چەندی مووچە دابین بکات؟  جووتیار عادل: دەکرێت وەزارەتی دارایی وەڵامی ئەو پرسیارە بداتەوە، ئەو بڕە پارەیەی حکومەتی عێراق دابینی دەکات ٣٥ % ی مووچەی فەرمانبەران دەکات. بۆ ئەوەی هاووڵاتیانیش گومانیان لەلا دروست نەبێت پێویستە وەزارەتی دارایی روونی بکاتەوە.  رووداو: شاندی کوردستان کەی دەچنە بەغدا؟  جووتیار عادل: شاندی حکومەتی هەرێمی کوردستان بۆ بەغدا هەر ئەو شاندە دەبێت کە بەسەرۆکایەتیی قوباد تاڵەبانی چوونەتە بەغدا، پێمانوایە چوونمان بۆ بەغدا دەبێت لە بەرژەوەندی هەرێمی کوردستان و خەڵکەکەی بێت، بۆیە زیاتر لە جارێک سەردانی بەغدا دەکەین و هەنگاوی باشمان ناوە، بەڵام بەداخەوە بەشێک لە هێز و لایەنە سیاسییەکان دەیانەوێت ئەو رێککەوتنەی لەنێوان هەرێمی کوردستان و بەغدا کراوە لەباری ببەن.