هەرچەندە گازی دوانۆكسیدی كاربۆن (CO ٢) بە گازێكی كوشندە بۆ مرۆڤ ناسراوە، بەڵام لە زۆر بواری پیشەسازیدا بەكاردێت، لەوانەش تام و چێژبەخشین بە خواردنەوە گازییەکان، کوژاندنەوەی ئاگر لەلایەن فەرمانگەرکانی بەرگریی شارستانی، پاککردنەوەی ژووری نەشتەرگەریی نەخۆشخانەکان، ساردکردنەوەی تۆرباینەکانی بەرهەمهێنانی کارەبا لە وێستگەکان، لەحیم و بڕینەوەی پۆڵا، پاککردنەوەی پارچەی شوێنەوار، سارکەرەوەی ئۆتۆمبێل، بەرهەمهێنانی پەین و دروستکردنی هەندێک دەرمان.  كارگەی گازی سروشتی هەولێر بۆ بەرهەمهێنانی گازی پیشەسازی (ئۆكسجین، نایترۆجین، دووەم ئۆكسیدی كاربۆن) تاكە كارگەیە لەهەرێمی كوردستان گازی دوانۆكسیدی كاربۆن بەرهەم دەهێنێت. نەجات محەممەد مستەفا ئاژگەیی، بەڕێوەبەری کارگەکە دەڵێت "بەهۆی بوونی خواست ئێستا كارگەكەمان بە وزەی ١٠٠ % بەكارخستووە، رۆژانە ٣ تۆن گازی دووانۆكسیدی كاربۆن بەرهەمدەهێنین، بەڵام خواست لەسەر بەكارهێنانی ئەم گازە لەعێراق و هەرێمی كوردستان رۆژ بەرۆژ لەزیادبووندایە، بۆیە جگە لە بەرهەمی كارگەكەمان گرێبەستمان لەگەڵ كارگەكانی توركیا و كوەیت كردووە و ساڵانە نزیكەی ٢٠ تاوەكو ٢٥ هەزار تۆن ئەم گازە هاوردە دەكەین و پێداویستی تەواوی عێراق و هەرێمی كوردستان دابین دەكەین".   نەجات ئاژگەیی بۆ هاوردەكردنی هەر ٢٠ تۆن گازی دووانۆكسیدی كاربۆن  لە توركیا بە كڕین و كرێی گواستنەوە و رەسمی گومرگی ٣.٥٠٠ دۆلاری لەسەر دەكەوێت، لە بازاڕەكانی عێراق و هەرێمی كوردستان تۆنێك لەو گازە بە ٥٠٠ هەزار دینار دەفرۆشێت.   بۆ كەمكردنەوەی تێچوو و دابینكردنی ئەو گازە لەهەرێمی كوردستان، ئەم سەرمایەدارە خەریکی دامەزراندنی كارگەیەكی بەرهەمهێنانی گازی دووانۆكسیدی كاربۆنە، ئەویش بە سوود وەرگرتن لە دووكەڵی وێستگەی كارەبای باعەدرێ.  نەجات ئاژگەیی، دەڵێت: "ئامێری کارگەکەمان لە دانیمارک و ئەمەریكا كڕیوە، لەگەڵ كۆمپانیایەكی دانیماركی گرێبەستمان كردووە و خەریكی دامەزراندنی كارگەیەكی بەرهەمهێنانی گازی دووانۆكسیدی كاربۆنین لەسەر دووكەڵی وێستگەی كارەبای باعەدرێ كە تێچووەكەی ١٠ ملیۆن دۆلارە و رۆژانە توانای بەرهەمهێنانی ١٢٠ تاوەكو ١٧٠ تۆن گازی دووانۆكسیدی كاربۆنی هەیە".  بە گوێرەی ئەو پلانەی دانراوە، کارگەکە لە چارەكی یەكەمی ساڵی داهاتوو دەکەوێتەکار، نەجات دەڵێت: "دوای بەگەڕکەوتنی کارگەکەمان پێوستمان بە هاوردەكردنی ئەم گازە لە توركیا و كوێت نامێنێت، دەتوانین تەواوی پێویستییەكانی عێراق و هەرێمی كوردستان بە رێژەی ١٠٠ % دابین بكەین".  نەجات ئاژگەیی پێیوایە ئەم كارگەیە سوودی گەورەی بۆ ژینگە و ئابووریی هەرێمی كوردستانیش هەیە، چونكە لەلایەك دوكەڵی ژەهراوی ئەم وێستگەیە دەكاتە بەرهەم و ژینگەی ناوچەكە پاكدەكاتەوە، لەلایەكی دیكەش ١٠٠ كرێكار كاریان دەستدەكەوێت و ئەو پارەیەشی لە هاوردەكردنی ئەو گازە دەچووە دەرەوە بۆ كوردستان دەگەڕێتەوە، جگە لەوانە لەكوردستانیشەوە رۆژانەش ١,٥٠٠ تاوەكو ١,٨٠٠ تۆن لەو گازە بە عێراق دەفرۆشرێت.  ئاژگەیی ئاماژەی بەوەدا ئەو هۆكارەی وایكردووە لە فرۆشتنی ئەو گازە لە عێراق و هەرێمی كوردستان رکابەریا نەبێت: "یەكەم كوالێتی و دووەم هەرزانی نرخی فرۆشتنی گازەكەیە".  نەجات ئاژگەیی، دەڵێت: "كارگەكانی خواردنەوە گازییەكان ئەو گازە وەك بەشێكی خۆراكی لە بەرهەمەکانیان بەكاردێنن، بۆیە پێویستیان بە گازێكە كە كواڵتییەكەی ٩٩.٩ % بێت لە رووی بێخەوشی پاكی، بۆ نرخیش لەبەر ئەوەی ئێمە بەقەبارەی گەورە ئەو گازە لە كارگەكانی توركیا و كوێت دەكڕین، بۆیە بە هەرزانترین نرخ پێمان دەفرۆشن و هیچ بازرگانێك ناتوانێت لە نرخدا كێبڕكێمان بكات".  ئێستا کۆمپانیاکەی نەجات تۆنێك گازی دوانۆکسیدی کاربۆن  بە ٥٠٠ هەزار دەفرۆشێت، بەڵام نەجات دەڵێت: "دوای دامەزراندنی كارگەکە نرخەكە بۆ ٣٥٠ هەزار دادەبەزێنین".  ئەم بازرگانە گازی دوانۆكسیدی كاربۆن بۆ ٣٥ كارگەی خواردنەوە گازییەكان لە عێراق و هەرێمی كوردستان دابین دەكات، كۆمپانیای ساردكار بۆ بەرهەمهێنانی خواردنەوە گازییەكان لەهەولێر یەكێكە لە كارگەکانی هەرێمی كوردستان كە گاز لە كارگەی نەجات دەكرێت.  ئاڤەند تاهیر، بەرپرسی پەیوەندییەكانی كارگەی ساردكار بۆ بەرهەمهێنانی خواردنەوە گازییەكان لەقەزای خەباتی شاری هەولێر بە (رووداو)ی گوت: "ئەو گازی دووانۆكسیدی كاربۆنەی لە كارگەكەمان بەكاریدەهێنین، كوالێتییەكەی ٩٩.٩٩ % ە، سوودی بەكارهێنانیشی لە خواردنەوە گازییەكان بۆ پارێزگاری لە بەرهەمەكەیە، جگە لەوە لە سەرووی هەر بۆتلێك لە خواردەمەنییە گازییەكان بۆشاییەك دەمێنێتەوە ئەگەر CO ٢ لە خواردنەوەكە نەكەین هەواكە لەگەڵ پێكهاتەكانی دیكە كارلێك دەكات و بەكتریا دروست دەكات".  کارگەکەی ئاڤەند ساڵانە ٢٠٠٠ تۆن گازی دووەم ئۆكسیدی كاربۆن لە كارگەی هەولێر دەكڕێت،  چونكە بە گوتەی ئەو نرخەكەی هەرزانە و كوالێتییەکەشی باشە.  بەپێی ئاماری وەزارەتی بازرگانی و پیشەسازی، لەهەرێمی كوردستان بێجگە لە چەند كارگەیەکی حكومی كە سەر بەوەزارەتی تەندروستین، ٦ كارگەی بەرهەمهێنانی گازە پیشەسازییەكان هەن، کە سێیان لە هەولێر، دوویان لە سلێمانی و یەکێکیان لە دهۆکە و كارگەیەكی دیكەش لەهەولێر لەقۆناغی دروستکردندایە. هەندێک لەو کارگانە هاوشێوەی کارگەکەی نەجات گازی دووانۆکسیدی کاربۆنیان بەرهەمدەهێنا، بەڵام ئێستا تەنیا گازی ئۆكسجین و نایترۆجین بەرهەمدەهێنن.  نەجات ئاژگەیی، دەڵێت: "ئەم كارگانە دوای قەیرانی دارایی پاڵپشتی حكومەتیان لە نەوت و گازوایل نەما و نەشیانتوانی بازاڕ بۆ بەرهەمەكانیان لەعێراق و كوردستان بدۆزنەوە، بۆیە وازیان لە بەرهەمهێنانی گازی دووانۆكسیدی كاربۆن هێنا".   حاجی عەلی سێوكانی، خاوەنی دوو کارگە بە ناوەکانی  كارگەی گۆلف كرایو كوردستان و كارگەی سلێمانی بۆ بەرهەمهێنانی گازی پیشەسازیی (ئۆكسجین و نایترۆجین) دەڵێت: "ئێمە لە ساڵی ١٩٩٩ كارگەی ئۆكسجینمان دامەزراند، تاكە كارگە بووین پێویستیی شاری سلێمانیمان دابین دەکرد، دوای ئەوەی بینیمان لە بازاڕ خواست لەسەر گازی دووانۆكسیدی كاربۆن هەیە، ئامێرمان لە رووسیا هێنا و كارگەیەكمان دامەزراند، بەڵام لەبەرئەوەی ئامێرەكانمان كۆن بوون و  پاڵپشتی حكومەت لە سووتەمەنی بۆ كارگەكان نەما و سنوورەكانیش بۆ هاوردەی ئەو گازە لە توركیا و ئیران واڵاكران، نەمانتوانی كێبركێی نرخی بازاڕ بكەین، بۆیە كارگەكەمان هەڵوەشاندەوە".  حاجی عەلی سێوكانی لە ساڵی ٢٠١٣ لەگەڵ چەند سەرمایەدارێكی كوەیتی پلانی بۆ دامەزراندنی كارگەیەكی گەورەی بەرهەمهێنانی گازی دووانۆكسیدی كاربۆن و ئۆكسجین دانا، حاجی عەلی دەڵێت: "ئەو كات  نرخی یەک كیلۆوات كارەبا بە ٢٠ دیناربوو، بەڵام دواتر حکومەت نرخی یەک کیلۆوات کارەبای کردە ١٢٠ دینار، ئەمەش وایكرد واز لە بیرۆكەكە بهێنین".  لە پارێزگای دهۆكیش كارگەیەكی بەرهەمێنانی گازە پیشەسازییەكان هەیە، کە پێشتر گازی دووانۆكسیدی كاربۆنی بەرهەمدەهێنا، بەڵام ئێستا بەهۆی نەمانی پاڵپشتی حكومەت لە دابینکردنی سووتەمەنی و گرانبوونی نرخی کارەبا، ناتوانێت كێبركێ بازاڕ بكات، بۆیە وازی لەبەرهەمهێنانی ئەو گازە هێناوە و تەنیا گازی ئۆكسجین و نایترۆجین بەرهەمدەهێنێت.  تەیب كەژۆ، بەڕێوەبەری گەشەپێدانی پیشەسازی هەولێر، دەڵێت: "كارگەكانی بەرهەمهێنانی گازە سروشتی و پیشەسازیییەكان توانیویانە تارادەیەكی باش پێداویستی ناوخۆ لەگازی ئۆكسجین و نایترۆجین و دووانۆكسیدی كاربۆن دابین بكەن و بوونەتە هۆکاری رەخساندنی هەلیكاریش بۆ خەڵكێكی زۆر، بۆیە بەهەموو شێوەیەك پاڵپشتی لە بەرهەم و گەشەسەندنی ئەو كارگانە دەكەین".  تەیب كەژۆ، گوتیشی"خواست بۆ دامەزراندنی ئەم  جۆرە كارگانە هەیە، چەند سەرمایەدارێك داوای مۆڵەتی دامەزراندنی كارگەیان كردووە، كارگەیەكی گەورەش لە قۆناخی دروستکردن دایە".   وێستگەکانی کارەبا سەرچاوەیەکی باشن بۆ بەرهەمهێنانی ئەو جۆرە گازە، جگە لە قازانجە ئابوورییەکەی، دەبێتە هۆی ئەوەی کە دووکەڵی وێستگەکان کەمتر تێکەڵ بە هەوا ببێت.  مستەفا زوبێر، بەرێوەبەری هونەری و سەرپەرشتیاری كارگەكان، لە وەزارەتی بازرگانی و پیشەسازی، دەڵێت: "بۆ ئەوەی كێبركێ لە كوالێتی و نرخی ئەو گازانە لە كوردستان دروست ببێت و كارگە وەستاوەكان دەست بە كاربكەنەوە، خوازیارین جارێكی دیكە حكومەت سووتەمەنی بە نرخی پاڵپشت بۆ ئەو کارگانە دابینبکات، كارگەكانیش هێڵی تازەی بەرهەمهێنان بە تەكنۆلۆژیای بەرز بهێنن، بۆ ئەوەی بە تێچووی كەم بەرهەمی زیاتر بخەنە بازاڕەوە".