جەبار یاوەر، ئەمینداری گشتیی وەزارەتی پێشمەرگە بە تۆڕی میدیایی رووداوی راگەیاند، بڕیاربوو ئەمڕۆ مووچەی وەزارەتی پێشمەرگە دابەشبکرێت، چەکی بانکیش دراوە بە بەشی ژمێریاری، بەڵام بەهۆی ئەوەی بانکەکان تەمویل نەکراون و گوشاریان لەسەرە، نەتوانرا مووچەی وەزارەتی پێشمەرگە دابینبکرێت.  دوێنێ شەممە، وەزارەتی دارایی لیستێکی نوێی دابەشکردنی مووچەی بڵاوکردەوە، بەپێی لیستەکە دەبووایە ئەمڕۆ یەکشەممە مووچەی وەزارەتەکانی تەندروستی، پێشمەرگە و دارایی دابەشبکرێن، بەڵام مووچەی وەزارەتی پێشمەرگە دابەشنەکرا.  پێشتر سەرچاوەیەکی باڵا لە حکومەتی هەرێمی کوردستان بە رووداوی راگەیاندبوو بە فەرمانی مەسرور بارزانی  لەمەودوا ٣٠ رۆژ جارێک مووچە دابەشدەکرێت و وەزارەتی دارایی بەپێی ئەو داهاتەی لەبەردەستیدایە سەرپشک دەبێت لە دیاریکردنی رێژەی لێبڕین.  رۆژی ١٧ی کانوونی دووەمی ٢٠٢١ وەزارەتی دارایی رایگەیاند، رۆژی یەکشەممە ٢٤ی کانوونی دووەم، دەستدەکرێت بە دابەشکردنی مووچە، بە لێبڕینی ٢١ % بۆ مووچەخۆرانی ئاسایی و ٥٠ % بۆ پلە تایبەتەکان بەهەمان میکانیزمی مانگی پێشوو بەپێی خشتەی پەیڕەوکراو.  هەرێمی کوردستان بۆ دابەشکردنی مووچە بێ لێبڕین، مانگانە پێویستی بە ٦١٣ ملیۆن دۆلارە، بە لێبڕینی ٢١ % پێویستی بە ٧٠٧ ملیار دینارە کە دەکاتە ٤٨٧ ملیۆن دۆلار. حکومەتی هەرێمی کوردستان ٣ ـی مانگی رابردوو دوایین مووچەی دابەشکرد و ١٧ ـی ١٢ دابەشکردنی مووچە کۆتاییهات.  - دیوان و لیواکانی وەزارەتی پێشمەرگە  - وەزارەتی دارایی و ئابووری  - فەرماندەی پێشمەرگەی زێرەڤانی و بەرگریی و فریاکەوتن  - وەزارەتی شەهیدان و ئەنفالکراون  - کەسوکاری شەهیدان و ئەنفالکراوان و زیندانیانی سیاسی  - وەزارەتی کاروکاروباری کۆمەڵایەتی  - مووچەی خاوەن پێداویستی تایبەت  - وەزارەتی سامانە سرووشتییەکان  - ئەوقاف و کاروباری ئایینی  - ناوچەکانی دەرەوەی ئیدارەی هەرێم  - وەزارەتی خوێندنی باڵا و توێژینەوەی زانستی  - وەزارەتی شارەوانی و گەشتوگوزار  - کەشتوکاڵ و سەرچاوەکانی ئاو  - ئاوەدانکردنەوە و نیشتەجێکردن  - سەرۆکایەتیی هەرێمی کوردستان