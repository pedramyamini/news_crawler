ئیمارات کە خاوەنی یەدەگێکی گەورەی نەوت و گازە، بەزۆری پشتی بە هاوردەکردنی بەروبوومی کشتوکاڵی بەستووە، بەڵام بەرپرسانی ئەو وڵاتە و کۆمپانیاکانی کەرتی تایبەت سەرقاڵی دامەزراندنی پرۆژەی گەورە و مۆدێرنی کشتوکاڵین لە ناوەڕاستی بیاباندا.  بڵاوبوونەوەی ڤایرۆسی کۆرۆنا کە بووە هۆکاری پچرانی زنجیرەی دابینکردن و کێشەی بۆ هاوردەکردنی کەلوپەلی خۆراکی دروستکرد، بووەتە هۆکاری ئەوەی چەندین وڵاتی کەنداو بیر لە بەرهەمهێنانی پرۆژەی مۆدێرنی کشتوکاڵی بکەنەوە بە مەبەستی دابینکردنی خۆراک لەو وڵاتانە.  هەرچەندە ئێستا ئیمارات بە رێژەی ٩٠ % پشتی بە هاوردەکردنی ماددەخۆراکییەکان بەستووە، بەڵام دوای دامەزراندنی دەیان کێڵگەی مۆدێرن کە لە رێگەی تەکنۆلۆژیای پێشکەوتوو کاردەکەن، بەنیازە هاوردەکردنی خۆراک کەمبکاتەوە.  بەرپرسانی ئیمارات دەڵێن تاوەکو ساڵی ٢٠٢١ بە رێژەی ١٥ % قەبارەی بەرهەمهێنانی کشتوکاڵی لەو وڵاتە بەرزدەکەنەوە.