ژمارەیەک لە خوێندکارانی کۆلێژی سۆسیۆلۆژی زانکۆی مونزور لە یەکەمین وانەدا لەو خانەیە ئامادەبوون. ئەو خوێندکارانەی ئامادەی وانەکە بوون، پێیان وایە خانەکە سوودی زۆری بۆ خوێندکاران و ئەو کەسانەی بەدوای زانستدا دەگەڕێن، دەبێت.  گیزەم دوندار، خوێندکاری زانکۆیە و دەڵێت، "چاوەڕوانمان نەدەکرد ئەوەندە بەسوود بێت. مامۆستا عەلی کەمال بانگهێشتی کردین، سوپاسی دەکەین. یەکەم جارە خانەیەکی لەو جۆرە ببینم، پڕە لە کتێب، خولیام بوو و لە مامۆستاکەم پرسی بەختەوەریت لێرە؟ بەختەوەرە، ئێمەش بە هاتنمان بۆ ئێرە زۆر بەختەوەرین. "   باڵەخانەکە چوار نهۆمە لەسەر رووبەرێکی فراوان لە گوندی "کاردەرە" دروستکراوە. زیاتر لە ٢٠ ساڵە دەستکراوە بە دروستکردنی و تاوەکو ئێستا دوو نهۆمی کە بۆ ئەو کارە تەرخان کراوە، تەواونەکراوە.   عەلی کەمال ئۆزجان رایگەیاند، "لانی کەم هێندەی ژیانی ئەوسای سۆکرات کەسێكی تەنیام. لەو بڕوایەدا گەرماییەکم خستووەتە نێو هزری قوتابییەکانم. لە چاو و رۆحی قوتابییەکاندا هەست بەوە دەکەم. "  تورکیا عەلی کەمال ئۆزجان بەو کۆنگرە رۆژنامەڤانییە دەناسێتەوە کە دوای ئەنجامدانی دیدار لەگەڵ عەبدوڵڵا ئۆجەلان رێبەری زیندانیکراوی پەکەکە لە ئیمرالی، نامەی ئۆجەلانی بۆ رای گشتی ئاشکراکرد کە تێیدا داوای بێلایەنبوونی هه‌ده‌په‌ی دەکرد لە هەڵبژاردنەکانی ئیستەنبووڵدا.