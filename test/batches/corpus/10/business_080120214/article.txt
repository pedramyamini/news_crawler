شێروان میرزا، پەرلەمانتاری یەکێتی و ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، سبەی شەممە کاژێر ٥: ٠٠ پەرلەمان لەبارەی پرۆژە یاسای ساڵی ٢٠٢١ کۆدەبێتەوە، بەڵام مشتومڕ و تێبینی و رەخنەی زۆر لەسەر پرۆژە یاساکە هەیە، لەکاتێکدا حکومەت زۆر پێویستی بە پەسندکردنی پرۆژە یاساکەیە و کاتی زۆر لەبەردەستدا نەماوە.  شێروان میرزا پێشبینی دەکات لە چەند رۆژی داهاتوودا خوێندنەوەی دووەم بۆ پرۆژە یاساکە بکرێت و لە کۆتایی مانگدا دەنگی لەسەر بدرێت، بەڵام دەشڵێ" تێپەڕاندنی ئاسان نییە، بەڵام پێویستییەکەی وا دەکات کە دەنگی لەسەر بدرێت".  ئەو ئەندامەی لیژنەی دارایی باس لە چەند رێکار و هۆکارێک دەکات کە بوونەتە بارگرانی لەسەر مووچەخۆر و هاووڵاتییان "یەکەم: دابەزاندنی نرخی دینار، بەڵام ئەمە لە دەسەڵاتی پەرلەماندا نییە و وەکو خۆی دەمێنێتەوە. دووەم: دانانی باج لەسەر مووچەی فەرمانبەران، ئەمە بۆچوونی جیاوازی لەسەرە و هەندێکیان رەتیدەکەنەوە و هەندێکیش داوای دەستکاریکردن و کەمکردنەوەی دەکەن. سێیەم: دانانی باج لەسەر کەلوپەل و پێداویستی، وەکو گەشتکردن، کارتی مۆبایل، خواردنەوە کحولییەکان، ئارایشتگا، مۆڵ و مارکێتەکان ئەمەش نرخ لەسەر هاووڵاتیی گران دەکات".  بەپێی پرۆژەیاسای بودجەی ٢٠٢١ باج و لێبڕینەکان بەو جۆرەن:   % ٤٠ باج خراوەتە سەر مووچەی سێ سەرۆکایەتییەکە  % ٣٠ باج خراوەتە سەر مووچەی وەزیر و پەرلەمانتاران  % ٢٠ باج خراوەتە سەر ئەو فەرمانبەرانەی کە مووچەیان لە ١.٥ ملیۆن دینار زیاترە  % ١٠ باج خراوەتە سەر مووچەی ئەو فەرمانبەرانەی یەک ملیۆن وەردەگرن  % ٢٠ زیادکردنی باج لەسەر کارتی مۆبایل    % ٢٠ باج زیادکردن لەسەر جگەرە و خواردنەوەی کحولییەکان   % ١٠ باج زیادکردن لەسەر ئۆتۆمبێل   % ١٠ باج زیادکردن لەسەر مۆڵەکان  ٢٠ هەزار دینار گەشتکردن بۆ دەرەوە   ١٠ هەزار دینار گەشتی نێوخۆیی  بەگوتەی ئەندامەکەی لیژنەی دارایی لە پەرلەمانی عێراق، داهاتی عێراق ٩٣ % ی نەوتییە و ٧ % ی نانەوتییە کە لە  داهاتی خاڵە سنوورییەکان، باج پێکدێت، بەڵام بە گوتەی ئەو: "تێبینی زۆر لەسەر داهاتی خاڵە سنوورییەکان هەن، چونکە ناچێتە خەزێنەی دەوڵەت و بەشێکیان لەژێر دەستی حکومەتدا نین، هەروەها وەزارەتەکانی کارەبا و گواستنەوە و گەیاندن داهاتیان زۆر کەمە و پرسیاریان لەسەرە".  بەبڕوای شێروان میرزا، ئەم پلان و رێکارانە داهات زیاد دەکەن، بەڵام وەکو ئەو دەڵێت: "دەبێ بە قۆناخ بکرێت، نەک لە یەککاتدا نرخی دینار دابەزێت، باج زیادبکرێت و نرخ گران ببێت".