لەکاتێکدا لە سەرتاسەری جیهان تاوەکو ئاستێکی زۆر قەدەخەی هاتووچۆ و رێکارەکانی بەرەنگاربوونەوەی ڤایرۆسی کۆرۆنا لابراون و ئابووری و بازرگانییەکان کراونەتەوە، بەهۆیەوە بەشێک لە کارمەندانیش چوونەتەوە سەر کارەکانیان، بەڵام کارکردنی کارمەندان ئێستا و داهاتووش بە تەواوی هاوشێوەی پێش بڵاوبوونەوەی کۆرۆنا نابێت. لەو کاتەی بڵاوبوونەوەی پەتای کۆرۆنا لە لووتکەدا بوو، زۆرێک لە کۆمپانیاکان رێگەیاندا کارمەندانیان لە ماڵەوە کاربکەن، ئەوەش بووە بنچینەیەک بۆ شێوازی کارکردنی داهاتوو.   سووندەر پیچای، بەڕێوەبەری جێبەجێکاری ئەلفابێت کە خاوەنی گووگڵە لە هەڤپەیڤێنێکدا لەگەڵ گۆڤاری "تایم"دا دەڵێت "گووگڵ کاردەکات بۆ کارکردنی تێکەڵاو "Hybrid"، لەنێویدا دووبارە رێکخستنەوەی نووسینگەکان و بژاردەکانی کارکردن بۆ ماوەی درێژخایەن".   پیچای دەشڵێت، پێمانوایە پێکەوەبوون و هەستی کۆمەڵایەتی زۆر گرنگە کاتێ دەتەوێت کێشە سەختەکان چارەسەربکەیت و شتێکی نوێ بەرهەمبهێنیت، ئەوەش لەکارکردن بەشێوازی کەسی گۆڕانکاری بەسەردانایەت بۆیە پێمانوایە پێویستدەکات شێوازی گونجان و کارکردنی تایبەت جێبەجێبکەین وەک کارکردن لە ماڵەوە و لە نووسینگە بەیەکەوە.   ئەو پلان و شێوازە کارکردنە دوای دێت کە گووگڵ لەسەرەتای بڵاوبوونەوەی ڤایرۆسی کۆرۆنا بژاردەی ئەوەی بە کارمەندەکانی دا، کە دەتوانن لە ماڵەوە کاربکەن. کۆمپانیای فەیسبووکیش بڕیارێکی هاوشێوەی داوە و کۆمپانیای توویتەریش رایگەیاندووە: کارمەندەکانی بۆ هەتاهەتایە دەتوانن لە ماڵەوە کاربکەن.   کۆمپانیای گووگڵ هەر لەسەرەتاکانی بڵاوبوونەوەی کۆرۆنا ئامادەکاری بۆ شێوازی کارکردنی کارمەندەکانی کرد بەتایبەت لەبارەی لووتکە ناوخۆیەکانی کە لەبواری گەیاندن دەبەسترێن.   لەو گشتپرسییەی گووگڵ لەنێو کارمەندەکانیدا کردوویەتی، ١٠ % ی کارمەندەکان دەڵێن، لە داهاتوویەکی نزیکدا نایانەوێت بگەڕێنەوە نووسینگەکانی کارکردن. ١٥ % یان دەڵێن تەنیا لە هەندێ بۆنەی تایبەت دەیانەوێت بگەڕێنەوە نووسینگەکانی کارکردنیان.   بەگوێرەی گشتپرسییەکە ئەو کەسانەی کە دەیانەوێت بگەڕێنەوە نووسینگەکانی کارکردن هۆکارەکەی بۆ بینینی هاوپیشەکانیان، بواری کۆمەڵایەتی و هاوئاهەنگی باشترە لەنێوانیاندا.