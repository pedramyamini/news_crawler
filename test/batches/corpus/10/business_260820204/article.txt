ئارام ئەنوەر، بەڕێوەبەری قەرزی بچووك، لە وەزارەتی كاروكاروباری  كۆمەڵایەتی بە (تۆڕی میدیایی رووداو)ی راگەیاند، لە ماوەی دوو مانگی  رابردوو بە سوودبینین لە لێخۆشبوونی ١٥ %، نزیکەی ٢٠٠ گەنج هەموو  قەرزەكانیان بە یەك گوژمە گەڕاندووەتەوە بۆ گەنجینەی حكومەتی هەرێمی  كوردستان".  ئارام ئەنوەر بڕی ئەو پارەیەی ئاشکرا کرد کە ئەو ٢٠٠ گەنجە گەڕاندوویانەتەوە و گوتی: "هەموو  ئەو پارەی لە ماوەی ئەو ١٥ % لێخۆشبوونە  گەڕاوەتەوە، دەكاتە زیاتر لە یەک ملیار دینار ئەوەش پارەیەكی باشە".   بەڕێوەبەری قەرزی بچووك، لە وەزارەتی كاروكاروباری كۆمەڵایەتی  ئەوەشی خستەڕوو ئێستا سەرقاڵی ئەوەن نووسراوێك بۆ سەرووی خۆیان  بكەن بۆ درێژكردنەوەی ماوەی لێخۆشبوونەکە بۆ كۆتایی ئەمساڵ،  چونكە ماوەكە لە یەکەم رۆژی مانگی داهاتوو كۆتاییدێت.   ئارام ئەنوەر دەڵێت ئەگەر ماوەكەش درێژ نەكرێتەوە  پێشنیاز دەكەن سزای دواكەوتن تاوەكو كۆتایی ئەمساڵ  هەڵبگیرێت، چونكە وەك ئەو دەڵێت: "تائێستا ٦٢٣ ملیۆن دینار  تەنیا سزای دواكەوتن لەو گەنجانە وەرگیراوە كە لە كاتی خۆیدا  قەرزەكانیان نەگەڕاندووەتەوە".   قەرزی بچووك پڕۆژەیەكی حكومەتی هەرێمی كوردستانە ٨ هەزار و   ١٣٦ گەنج سوودیان لێبوەرگرتووە، كۆی ئەو قەرزەی دراوە ٧٦ ملیار و   ٨٦٥ ملیۆن دینار بوو،  لەو پارەیە ٤٣ ملیار و ٣١٩ ملیۆن دیناری  گەڕاوەتەوە كە دەكاتە ٥٧ % ی كۆی قەرزەكان.   لەمانگی حەوتی ئەمساڵ  حكومەتی هەرێمی كوردستان بڕیاریدا ئەو گەنجانەی هەموو قەرزەكە  بەیەك گوژمە بگەڕێننەوە، حکومەت لە ١٥ % ی قەرزەکانیان خۆشدەبێت. ئەو  لێخۆشبوونەش تاوەكو ١ - ٩ - ٢٠٢٠ ە، ئێستا داوای درێژكردنەوەی ئەو  ماوەیە دەكرێت.