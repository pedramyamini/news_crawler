ئەمرۆ دووشەممە وەزارەتی كشتوكاڵی عێراق لە راگەیێندراوێكدا رایگەیاند "بەپشت بەستن بەو دەسەڵاتەی بە وەزیری كشتوكاڵ دراوە لەبارەی قەدەخەكردن و رێگەدان بە هاوردەكردن، بەگوێرەی نووسراوی ئەنجوومەنی وەزیران / لێژنەی كاروباری ئابووریی تایبەت بە قەدەخەكردنی ئەو كاڵایانەی رۆژنامەی كشتوكاڵی دەیانگرێتەوە، وەزارەتی كشتوكاڵ رەزامەندی بەدەستهێنا بۆ قەدەخەكردنی هاوردەكردنی پارچەی مریشك لە سەرجەم دەروازە سنوورییەكان".  بەگوێرەی راگەیێندراوەکە بڕیارەکە لە ئەمڕۆ دووشەممە ١١ - ١ - ٢٠٢٠ لە سەرجەم دەروازە سنوورییەکانی عێراق جێبەجێدەکرێت.  حەمید نایف، گوتەبێژی وەزارەتی كشتوكاڵی عێراق بە تۆڕی میدیایی رووداوی راگەیاند: "ئامانج لە قەدەخەكردنی هاوردەكردنی پارچەی مریشک پاڵپشتیكردنی بەرهەمی ناوخۆیە".  حەمید نایف دەڵێت ئەو بازرگانانەی پێشتر مۆڵەتی هاوردەکردنی پارچەی مریشکیان وەرگرتووە، دەتوانن لە ماوەی ١٠ رۆژدا بەرهەمەکانیان هاوردە بکەن.  گوتەبێژی وەزارەتی كشتوكاڵی عێراق داوای لە سەرجەم دەروازە سنوورییەكان، فەرماندەیی ئۆپەراسیۆنەكان، ئاسایشی نیشتمانی، بەڕێوەبەرایەتی بەرەنگاربوونەوەی تاوانی رێكخراو و  گومرگەكان کرد پابەندبن بە جێبەجێكردنی بڕیارەكە، ئەویش لە پێناو پاڵپشتیكردن و پاراستنی بەرهەمی ناوخۆ.  سەبارەت بە جێبەجێکردنی ئەو بڕیارەی بەغدا لە هەرێمی کوردستان. حوسێن حەمەکەریم، گوتەبێژی وەزارەتی کشتوکاڵی هەرێمی کوردستان کە ئێستا لەگەڵ شاندێکی وەزارەت لە بەغدایە بە (رووداو)ی گوت: "کاژێر ١٨: ٠٠ لە بەغدا کۆبوونەوەیەکمان لەگەڵ وەزارەتی کشتوکاڵی عێراق هەیە، یەکێک لە تەوەرەکانی کۆبوونەوەکە قسەکردن دەبێت لەسەر ئەو بڕیارە نوێیە".