لەکاتێکدا دوینێ پێنجشەممە نرخی هەر دۆلارێک بەرامبەر ٧.٢٤ - ٧.٢٩ لیرە بوو، چاوەکان لەسەر ئەمڕۆ و کاتی کرانەوەی بۆرسەکان بوون. ئەمڕۆ نرخەکە بە (١ دۆلار بەرامبەر ٧.٣ لیرە) دەستیپێکرد.  ئەم پێشهاتە میدیاکانی تورکیای خستەجووڵە و بڵاوکرایەوە لە چاوەڕێی قۆناخێکی دیکەی شکانی لیرە بەرامبەر بە دۆلار و یۆرۆ دەکرێت.  بەشێک لە شارەزایانی بواری ئابووری لە تورکیا باس لەوە دەکەن کە گرژییەکانی نێوان ئەمریکا و چین بەشێوەیەکی ناڕاستەوخۆ کاریگەریی لەسەر تورکیا هەیە و بووەتە هۆی داشکانی بەهای لیرە.  ئەمە لەکاتێکدایە رۆژی پێنجشەممە ٦ی ئاب بەشی رێکخستن و بەدواداچوونی بانکی ناوەندیی تورکیا لە راگەیێنراوێکدا جەختی لەسەر هەنگاونان بەرەو ئاساییبوونەوەی ئابووری و قۆناخی دوای ڤایرۆسی کۆرۆنا کردبووەوە.  لەماوەی رابردوودا بەهای لیرە بەردەوام هەڵبەزودابەزی کردووە. چوارشەممە ٥ی ئاب هەر دۆلارێک بە ٧.٠٥ لیرە، سێشەممە ٤ی ئاب هەر دۆلارێک بە ٦.٩٠ لیرە مامەڵەی پێکراوە. هەروەها لە سەرەتاکانی تەممووزدا بەهای دۆلارێک ٦.٨ لیرە بووە.