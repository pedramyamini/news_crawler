بەپێی ئاماری بەڕێوەبەرایەتیی گشتیی بازرگانی كە لایەنی سەرەكییە بۆ رێگەپێدان بە هاوردەكردنی ئۆتۆمبێل، لە شەش ساڵ و شەش مانگی رابردوودا ٥٦٣ هەزار و ٨٣١ ئۆتۆمبێل هاوردەی هەرێمی كوردستان كراون.  بەپێی داتاكان هاوردەكردنی ئۆتۆمبێل لە سێ ساڵی رابردوودا بە بەراورد بە سێ ساڵی پێشتر بە رێژەی ٥٣.٧ % زیادیكردووە. بە جۆرێك لە ساڵانی ٢٠١٤ و ٢٠١٥ و ٢٠١٦ تەنیا ١٧٨ هەزار و ٥٢٢ ئۆتۆمبێل هاوردەكراون، بەڵام لە ساڵانی ٢٠١٧ و ٢٠١٨ و ٢٠١٩ دا ٣٥٨ هەزار و ٣٠٩ ئۆتۆمبێل هاوردەكراون. زیاتر لە ٨٠ % ی ئەو ئۆتۆمبێلانەش دوای تابلۆكردن هەناردەی شارەكانی عێراق كراون، بەڵام بەهۆی كاریگەری ڤایرۆسی كۆرۆنا و قەدەخەی هاتووچۆ لە نێوان شارەكانی هەرێمی كورستان و عێراق، ئەم بازرگانییە بە رێژەیەكی بەرچاو كەمی كردووە.  بەپێی ئامارێك كە لە بەڕێوەبەرایەتیی گشتیی بازرگانی دراوەتە رووداو، هاوردەكردنی ئۆتۆمبێل لە شەش مانگی یەكەمی ئەمساڵدا بە بەراورد بە شەش مانگی یەكەمی ساڵی رابردوو بە رێژەی ٦٥ % كەمی كردووە، بە جۆرێك لە شەش مانگی یەكەمی ئەمساڵدا تەنیا ٣٣ هەزار و ١٦٨ ئۆتۆمبێل هاوردەكراون، لەكاتێكدا لەهەمان ماوەی ساڵی رابردوودا ٩٤ هەزار و ٦٤٦ ئۆتۆمبێل هاوردەكرابوون.  نەوزاد ئەدهەم، بەڕێوەبەری گشتیی بازرگانیی هەرێمی کوردستان، بە رووداوی گوت: "ڤایرۆسی كۆرۆنا و قەدەخەی هاتووچۆی نێوان شارەكانی هەرێمی كوردستان و عێراق، قەیرانی دارایی، بڕیاری وەزارەتی ناوخۆ بۆ رێگری لە هاوردەكردنی ئۆتۆمبێلی لێدراو و ژێر ئاوكەوتووی ئەمریكی، كاریگەریی زۆریان لەسەر بازرگانیی هاوردەكردنی ئۆتۆمبێل هەبووە. بە جۆرێك هاوردەكردنی ئۆتۆمبێل لە شەش مانگی یەكەمی ئەمساڵدا بە بەراورد بە هەمان ماوە لە ساڵی رابردوودا بە رێژەی ٦٥ % كەمیكردووە".  گەرموگوڕی بازاڕی ئۆتۆمبێل لە هەرێمی کوردستان بەهۆی کڕیارانی عەرەبە. نەوزاد ئەدهەم دەڵێت: "بەپێی بەدواداچوون بۆمان دەركەوتووە ٧٠ % تاوەكو ٨٠ % ی ئەو ئۆتۆمبێلانەی بازرگانان هاوردەی هەرێمی كوردستانی دەكەن، دوای تابلۆكردن بە بازرگانانی عێراق دەفرۆشرێن، بەڵام قەدەخەی هاتووچۆی نێوان شارەكان ئەم چالاكییە بازرگانییەی زۆر لاواز كرد".  نەوزاد ئەدهەم پێیوایە هۆکاری سەرەکی کەمبوونەوەی خواست لەسەر ئۆتۆمبێل بڕیاری قەدەخەکردنی هاوردنی ئۆتۆمبێلی لێدراوی ئەمەریكی بووە، چونكە پێشتر بەهۆی هەرزانی نرخ و بوونی خواست لەسەر ئەم ئۆتۆمبێلانە لە شارەكانی عێراق، بازرگانان بە لێشاو ئەو جۆرە ئۆتۆمبێلانەیان هاوردە دەكرد.  بەهۆی بڵاوبوونەوەی ڤایرۆسی کۆرۆنا و راگەیاندنی قەدەخەی هاتووچۆ نزیکەی دوو مانگ پیشانگەکانی ئۆتۆمبێل داخران. ئەمەش كاریگەری زۆری لەسەر بازاڕی كڕین و فرۆشتنی ئۆتۆمبێل و بازرگانیی هاوردەكردنی ئۆتۆمبێل لە هەرێمی كوردستاندا هەبووە.  بەپێی داتاكانی وەزارەتی بازرگانی لە چارەکی یەکەمی ئەمساڵدا کە هێشتا ڤایرۆسی کۆرۆنا زۆر تەشەنەی نەسەندبوو، ٢١ هەزار و ٣٥١ ئۆتۆمبیل هاوردەكراون، بەڵام لە چارەکی دووەمی ئەمساڵدا تەنیا ١١ هەزار و ٨١٧ ئۆتۆمبێل هاوردەكراون، واتەی هاوردەكردنی ئۆتۆمبێل لە چارەگی یەکەمی ئەمساڵدا بە بەراورد بە چارەگی دووەم بە رێژەی ٤٥.٣ % كەمیكردووە.  چۆمان عوسمان، بەڕێوەبەری فرۆشتن لە كۆمپانیای ساز بۆ بازرگانیی گشتیی هاوردەكردنی ئۆتۆمبێل، كە یەكێک لە بریكارە سەرەكییەكانی كۆمپانیای تویۆتای ژاپۆنییە لە عێراق و هەرێمی كورستان، دەڵێت: "بەهۆی قەدەخەی هاتووچۆی نێوان شارەكان، ناسەقامگیری بارودۆخی سیاسی و ئابووری لە عێراق و هەرێمی كوردستان، ناكۆكی و ململانێی نێوان حیزبەكان، دابەزینی نرخی نەوت و بێكاری و بێ مووچەیی بە تایبەت لە هەرێمی كوردستان كاریگەری زۆری لەسەر كڕین و فرۆشتنی ئۆتۆمبێل هەبووە، بە جۆرێک فرۆشمان لە شەش مانگی یەكەمی ئەمساڵدا بە بەراورد بە هەمان ماوەی لە ساڵی رابردوودا بە رێژەی ٥٥ % كەمیكردووە".  كۆمپانیای ساز ئەمساڵ زۆر کەمتر لە ساڵی رابردوو ئۆتۆمبێلی هاوردە کردووە، تەنانەت لە مانگی ئادار و نیساندا هیچ ئۆتۆمبێلێكیان هاوردە نەکردووە، ئێستاش بەپێی خواست و پلان ئۆتۆمبێل هاوردە دەكەن، چونكە ترسیان هەیە ئۆتۆمبێلەكانیان نەفرۆشرێن.  رێگەنەدان بە هاتنی كڕیار و بازرگانانی عەرەب بە پاساوی رێگری لە بڵاوبوونەوەی كۆرۆنا، زیاتر كاریگەری لەسەر هاوردە و فرۆشی ئەو  كۆمپانیایانە دروستكردووە، كە كڕیاری سەرەكییان هاووڵاتیانی عێراقن.  موسەننا حەسەن ئەلڕاوی، بەڕێوەبەری گشتیی كۆمپانیای ئەلڕاوی بۆ بازرگانیی گشتی و هاوردەكردنی ئۆتۆمبێلی تازەی كۆری، دەڵێت " ٩٠ % ی فرۆشی ئێمە و زۆربەی كۆمپانیاكانی دیكە لەسەر كڕیار و بازرگانانی شارەكانی عێراقە، ماوەی چەند مانگێكە بۆ رێگری لە بڵاوبوونەوەی ڤایرۆسی كۆرۆنا بازگەكان رێگەنادەن بازرگانی عەرەب بێنە كوردستان، لێرەش بەهۆی بێ مووچەیی بازاڕ لاوازە، بۆیە فرۆشمان بە رێژەی ٩٥ % كەمیكردووە".  موسەنا حەسەن دەڵێت پێش كۆرۆنا  بازاڕیان زۆر باش بوو، چونكە لە خاڵە سنوورییەكان ئاسانكاری زۆریان بۆ دەكردن، بەڕێوەبەرایەتی هاتووچۆش رێگەی دەدا ئۆتۆمبیل بە ناوی عەرەب و كۆمپانیاكان بكەن، لە شارەكانی عێراقیش خواستێكی زۆر لەسەر ئۆتۆمبێلی تابلۆی هەولێر هەیە، بۆیە گرفتیان لە فرۆشتن نەبوو، بۆ نمونە لە شەش مانگی یەكەمی ساڵی رابردوو زیاتر لە ١٢ هەزار ئۆتۆمبێلی تازەیان هێنابوو فرۆشتیان، بەڵام ئەمساڵ نزیكەی شەش هەزار ئۆتۆمبێلیان هێناوە، تائێستا كەمتر لە ١٠ % یان فرۆشتووە.   سەبارەت بە نرخی ئۆتۆمبێلیش ئەو بازرگانە دەڵێت: "نرخی هەندێ ئۆتۆمبێلی كۆری لە جۆری كیا و هۆندای نزیکەی دوو هەزار ٥٠٠ دۆلار و هەندێک ئۆتۆمبێل هەزار دۆلار و هەندێک جۆری دیكەش ٧٠٠ دۆلار دابەزیوە، ئۆتۆمبێلی ئەمەریكیش بەتایبەت جێب  سێ هەزار دۆلار لە نرخەکەی دابەزیووە".  بەپێی ئاماری بەڕێوەبەرایەتیی گشتیی هاتووچۆی هەرێمی کوردستان، زیاتر لە یەك ملیۆن و ٧٥٠ هەزار ئۆتۆمبێل بە هەموو جۆرە تابلۆكان (تایبەت، كرێ، بارهەڵگر، ئامێری كشتوكاڵی و بیناسازی، میری و ماتۆرسكیل) لە هەرێمی كوردستان تۆماركراون.  فریاد حەسەن عەبدوڵڵا، خاوەنی پیشەنگەی چۆمان لە شاری هەولێر، كە زیاتر ئۆتۆمبێلی دەستی دوو دەفرۆشێت، دەڵێت: "بەهۆی بێكاری و دواكەوتنی مووچە فرۆشی ئۆتۆمبێل زۆر لاواز بووە پێش كۆرۆنا مانگانە ١٠٠ تاوەكو ١٥٠ ئۆتۆمبێلم دەفرۆشت، ماوەی دوو مانگە فرۆشی مانگانەمان لە ٢٥ تاوەکو ٣٠ ئۆتۆمبێل تێنەپەریووە".  بە گوتەی ئەو خاوەن پێشەنگایە ئێستا زیاتر ئەو جۆرە ئۆتۆمبێلانە بازاڕیان هەیە كە نرخیان لە نێوان ٨ تاوەكو ١٥ هەزار دۆلارە، بەهۆی بێ بازاریش نرخ دابەزیوە بۆ نموونە ئەو ئۆتۆمبیلانەی نرخیان لە نێوان ١٠ تاوەكو ١٥ هەزار دۆلارە، نزیكەی ١٠٠٠ تاوەكو ١٢٠٠ دۆلار لە نرخەکەیان دابەزیوە. ئەو ئۆتۆمبێلانەشی نرخیان لە نێوان ٤٠ تاوەكو ٥٠ هەزار دۆلارە، نزیكەی ٣ تاوەکو ٤ هەزار دۆلار لە نرخەکەیان دابەزیوە.  فریاد دەڵێت ماوەی حەوت مانگە هیچ ئۆتۆمبێلێكیان نەهێناوە، چونكە لەلایەك بازاڕ لاوازە، لەلایەكی دیكەش هەر ئۆتۆمبێلێكی دەستی دوو كە هاوردەی  بكەن لە كاتی فرۆشتن لە بەڕێوەبەرایەتی هاتووچۆ پشكینی بۆ دەكەن، ئەگەر هەر پارچەیەكی بۆیە كرابێت و بە مێژووی نوێ هێنرابێت تابلۆی پێنادەن، تاوەكو پارچەی نوێی بۆ نەبەستی، ئەمەش تێچوو زیاد دەكات و بۆیە زۆر كەس وازی لە هاوردەکردنی ئۆتۆمبێل هێناوە.