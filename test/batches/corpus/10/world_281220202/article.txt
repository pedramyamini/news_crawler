سەنتەری لێکۆڵینەوەی ئابووری و بازرگانی لە بەریتانیا پێشتر پێشبینی کردبوو کە لە ساڵی ٢٠٣٢ چین ببێتە بەهێزترین ئابووریی جیهان، بەڵام پەتای کۆرۆنا پێنج ساڵ چینی بردە پێشەوە، سەنتەرە بەریتانییەکە پێی وایە "بەرپرسانی چین زۆر بەباشی وەڵامی پەتای کۆرۆنایان داوەتەوە و، لە ئەنجامدا کەمترین کاریگەریی کۆرۆنا لەسەر وڵاتەکە دیارە بەراورد بە وڵاتانی دیکە".  چین لە ساڵی ٢٠١٠ بووە دووەم بەهێزترین ئابووریی جیهان دوای ئەوەی قەبارەی بەرهەمی نێوخۆیی بۆ شەش تریلیۆن دۆلار بەرزکردەوە و پێش ژاپۆن کەوت. هەروەها پێشتر چین لە ساڵی ٢٠٠٠ تەنیا ٣.٦ % ـی ئابووری جیهانی پێکدەهێنا، بەڵام لە ساڵی ٢٠١٩ رێژەکەی بەرزکردەوە بۆ ١٨ %.  پێشتر رێکخراوی هاوکاریی ئابووری و گەشەسەندن لە راپۆرتێکدا لەبارەی گەشەی ئابووریی ١٠ بەهێزترین وڵاتانی جیهان لە ساڵی ٢٠٢٠ ئاماژەی بەوە دابوو کە تەنیا چین توانیویەتی گەشەی ئابوورییەکەی بگەیێنێتە ٣.٦ % و سەرجەم وڵاتانی دیکە لەژێر سفر ماونەتەوە، هەروەها گەشەی ئابووریی ئەمریکای رکابەری - ٩.١ % ـە.  شی ژیپینگ، سەرۆکی چین لەبارەی گەشەی ئابووریی وڵاتەکەیەوە دەڵێت، "ئەو بەرەو پێشچوونەی چین رووداوێکی پێشبینیکراو بوو، وڵاتەکەمان دەتوانێت هەموو ئامانجەکانی بەدەستبهێنێت تەنانەت پێش ئەو کاتەی کە دیاریمان کردبوو".  ژمارەی دانیشتووانی چین نزیکەی ملیارێک و ٤٣٩ ملیۆن کەسە کە دەکاتە ١٨.٤٧ % ـی ژمارەی دانیشتووانی جیهان. چین ئەو وڵاتە بوو کە بۆ یەکەمجار ڤایرۆسی کۆرۆنای تێدا بڵاوبووەوە، لە هەمان کاتدا یەکەم وڵاتیش بوو کە "سەرکەوتن" بەسەر ڤایرۆسەکە رابگەیێنێت.  تاوەکو ئێستا ٨٦ هەزار تووشبووی کۆرۆنا لە چین تۆمارکراوە، لەو ژمارەیەش چوار هەزار و ٦٣٤ کەسیان گیانیان لەدەستداوە. لە سەرانسەری جیهانیشدا ٨١ ملیۆن و ١٤٥ هەزار تووشبووی کۆرۆنا تۆمارکراوە. چین لە ریزبەندیی تووشبوون بە کۆرۆنا لە پلەی ٨٠ ـەم دێت لە کاتێکدا ئەمریکا لە پلەی یەکەمە و ١٩ ملیۆن و ٥٧٣ هەزار تووشبووی تێدا تۆمارکراوە.