زینە عەوز، گوتەبێژ و بەڕێوەبەری پەیوەندییەکانی یونیسێف لە عێراق لەبارەی هاوکارییەکانی یەکێتیی ئەوروپا بە تۆڕی میدیایی رووداوی راگەیاند، ئەو پارە و کەلوپەلانەی بۆ رووبەڕووبوونەوەی کۆرۆنا نێردراونەتە عێراق کە نزیکەی ٢٧ تۆن دەبن جگە لە هاووڵاتیانی عێراق و کوردستان، دەبێت بۆ پەنابەر و ئاوارەکانیش خەرجبکرێن.   بڵاوبوونەوەی کۆرۆنا بووەتە هۆی سنووردارکردن و راگەیاندنی قەدەخەی هاتووچۆ لەلایەن حکومەتی هەرێمی کوردستان و عێراقەوە، دابەزینی نرخی نەوت و داخستنی بازاڕەکان رێژەی هەژاری و بێکاریی لە عێراق و هەرێمی کوردستان بەرزکردووەتەوە. بەپێی خەمڵاندنەکانی وەزارەتی پلاندانانی عێراق نزیکەی چوار ملیۆن و ٥٠٠ هەزار کەس مەترسی ئەوەیان لەسەرە بچنە ژێر هێڵی هەژاری.  بەپێی ئامارەکانی وەزارەتی تەندروستیی هەرێمی کوردستان ژمارەی تووشبووانی کۆرۆنا گەیشتووەتە ١٣ هەزار و ٨٥٧ کەس کە لەو ژمارەیە نۆ هەزار و ٨٠٣ کەسیان چاکبوونەتەوە و ٥٤١ کەسیشیان گیانیان لەدەستداوە.  هەروەها بەپێی ئامارەکانی وەزارەتی تەندروستیی عێراق ژمارەی تووشبووان لە عێراق گەیشتووەتە ١١٨ هەزار و ٣٠٠ کەس کە لەو ژمارەیە چوار هەزار و ٦٠٣ کەسیان گیانیان لەدەستداوە.