ھەیسەم جبووری، سەرۆکی لیژنەی دارایی پەرلەمانی عێراق بە تۆڕی میدیایی رووداوی راگەیاند، "زیادبوونی نەختینە و کەمبوونەوەی زیادکردنی ئاشکرا بە رێژەی ٨٠٠ ملیۆن دۆلار لە مانگێکدا، ھەروەھا قۆرخکاریی بەشێک لە بانکە ئەھلییەکان لەم رەوشەدا بووەتە ھۆی ئەم جیاوازییە لە ئاڵوگۆڕی دراودا. لە رێگەی پرسیاری زارەکییەوە بە پارێزگاری بانکی ناوەندیمان گوت کەی دۆلار دەگەڕێتەوە جێگای خۆی وەک پێشوو؟ "   ئەگەرچی پارێزگاری بانکی ناوەندی وەڵامی پرسیاری پەرلەمانتارانی دایەوە، بەڵام بەشێک لە پەرلەمانتاران بە راشکاوانە بە پارێزگاری بانکی ناوەندییان راگەیاند، ئەگەر لە ماوەیەکی نزیکدا نرخی دیناری عێراقی بەرامبەر دۆلار جێگیر نەبێت، ھەڵوێستی دیکەیان دەبێت.   ئەحمەد سەفار، بڕیاردەری لیژنەی دارایی پەرلەمانی عێراق بە رووداوی راگەیاند، "تائێستا بانکی ناوەندی لەبارەی کوتلەی نەقدی و فرۆشتنی دۆلارەوە سیاسەتی روون نییە، چونکە ئەو پارەیەی کە ئێستا بە ١١٨ هەزار دینار دەیفرۆشێت و، لە بازاڕدا بە ١٢٥ هەزار دینارە، ئەم جیاوازییە تەنیا ھەندێک بانک لێی سوودمەند دەبن. ئەمەش جێگای قبووڵ نییە، چونکە جووڵەی بازرگانیی نێوان عێراق و دەرەوە تێکدەدات. "   بەپێی دەستەی دەستپاکیی عێراق بێت، لە ساڵی ٢٠١٩ دا بانکی ناوەندی زیاتر لە ٤٥ ملیار دۆلاری بۆ ئاڵوگۆڕی دراو و حەواڵەکردنی دەرکردووە، بەڵام ئاماری لیژنەی دارایی پەرلەمانی عێراق ئاماژە بە مامەڵەکردنی تەنیا ٢٥ ملیار دۆلار دەکات و ٢٠ ملیاری نادیارە.