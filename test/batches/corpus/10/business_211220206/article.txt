محەممەد خەفاجی، وەزیری کشتوکاڵی عێراق، ئەمڕۆ دووشەممە، رایگەیاند: "لەگەڵ چاکسازییەکانی حکومەت و لێکەوتەکانی بەرزبوونەوەی بەهای دۆلار بەرامبەر دینار، داوا لە هەموو بەرهەمهێنەرانی هێلکەی خواردن دەکەم، نرخی هێلکەی خواردن جێگیر بکەن".  محەممەد خەفاجی راشیگەیاند: "هەموو پێکهاتەکانی بەرهەمهێنانی پەلەوەر بەندن بە نرخی دۆلارەوە، ئەوەش کاریگەریی نەرێنی لەسەر بەرهەمهێنەران دەبێ، بەڵام لەگەڵ ئەوەشدا بەرهەمهێنەرانی پەلەوەر نرخی تەبەقەی هێلکە دەپارێزن، ئەو نرخەش دەبێ بۆ بەکارهێنەر گونجاو بێ و ٥ هەزار دینار بێ".  وەزیری کشتوکاڵی عێراق دڵنیایی دا بەردەوام دەبن لە پاراستنی کەرتی بەرهەمهێنانی پەلەوەر، هاوکات هەوڵی دۆزینەوەی چارەی خۆماڵی دەدەن بۆ پاڵپشتیکردنی ئەو کەرتە و کەمکردنەوەی کاریگەری گرانبوونی بەهای دۆلار، رێکارەکانیش بۆ نموونە بریتین لە هەوڵی پێدانی تەزووی کارەبا بە نرخێکی کەمتر لە نرخی فەرمیی خۆی بە بەرهەمهێنەرانی پەلەوەر، لەگەڵ دابینکردنی ئالیکی خۆماڵی بۆ ئەو بەرهەمهێنەرانە.  بانکی ناوەندیی عێراق کۆتایی هەفتەی رابردوو، بەهای دیناری عێراقی بەرامبەر دۆلار دابەزاند بۆ ١,٤٥٠ دینار، ئەو هەنگاوەش لێکەوتەی زۆری لەسەر بازاڕەکان هەبوو، بەڕادەیەک نرخی خۆراک و کەلوپەلی لە بازاڕەکاندا  نزیکەی ٢٠ % بەرزکردەوە.