ئەحمەد حاجی رەشید، سەرۆکی فراکسیۆنی کۆمەڵی ئیسلامی لە پەرلەمانی عێراق، لە فەیسبووکی خۆی بەشێکی رووداوەکانی دانیشتنەکەی پەرلەمانی عێراقی نووسیوە، کە تاوەکو نزیکەی کاژێر ٠٦: ٠٠ی بەرەبەیانی ئەمڕۆی خایاند، رایگەیاندووە، "کوتلە شیعییەکان ئێجگار تووندبوون، دەیانگوت دوو ساڵە بەبێ ناردنی یەک بەرمیل نەوت پارە دەنێرین و نیەت باشی نیشاندەدەین، ئیدی بێ نەوت پارە نییە، گوتیان هەڵبژاردن لەپێشە و خەڵکەکەمان قبووڵی ناکات".  بە گوتەی ئەحمەد حاجی رەشید، رۆژی رابردوو خالید شوانی بە نوێنەرایەتیی حکومەتی هەرێمی کوردستان چووەتە لیژنەی دارایی، دەقی نامەیەکی حکومەتی هەرێمی کوردستانی خوێندووەتەوە کە لە ١٨ - ١٠ - ٢٠٢٠ ناردوویانە بۆ حکومەتی عێراق و دەڵێن پابەند دەبن بە نێوەڕۆکی رێککەوتنەکەیان لەگەڵ بەغدا. دەشڵێت "ئەگەر هەرێمی کوردستان بەپەلە شاندێک بنێرێتە بەغدا و لەگەڵ سەرۆکوەزیران و وەزیری دارایی بکەونە گفتوگۆ و پابەندبن بە نێوەڕۆکی یاسای قەرزەوە، دەتوانن لەجیاتی ٣٢٠ ملیارەکە زیاتر دەستبخەن".   ئەحمەد حاجی رەشید مەلەفی نەوتی هەرێمی کوردستان لەگەڵ بەغدا بە "ئاڵۆز" ناودەبات و پێیوایە "ئێستا کاتی ئەوەیە ئەو هەنگاوە بنرێت و چارەیەکی بۆ بدۆزرێتەوە". ئەوەشی نووسیوە "ئەگەر هەرێمی کوردستان بۆ ئەو ٣ مانگە لە یاسای قەرزدا نەتوانێ بەپەلە نیەت باشی نیشانبدات و بەشێک لە نەوت و داهاتەکان نەگەڕێنێتەوە، ئەوا بۆ یاسای بودجەی ٢٠٢١ کە بەمزووانە دەگاتە پەرلەمان کێشەی گەورەتری بۆ دروست دەبێت".  لە یاسا پەسەندکراوەکەدا ئاماژە بەوەکراوە، کە بڕی رادەستکراوی نەوتی هەرێمی کوردستان، کۆمپانیای بە بازاڕکردنی نەوتی عێراق (سۆمۆ) دیاریدەکات. سەرۆکی فراکسیۆنی کۆمەڵی ئیسلامیش دەڵێت "مەجالێکی فراوان بۆ دانوستاندن لە یاساکەدا هەیە، هەرێمی کوردستان دەتوانێ لەگەڵ سۆمۆ بکەوێتە گفتوگۆ و لەسەر ئەو رێژەیە لە نەوت رێککەوتن بکەن کە دەتوانن بینێرن".  هەرچەندە لە یاسا بڵاوکراوەکەدا هیچ بڕێکی دیاریکراو بۆ رادەستکردنی نەوت دیارینەکراوە، تەنیا لە مادەی یەکەمدا ئاماژە بە هەناردەی کۆی گشتیی نەوتی عێراق کراوە، کە ٣ ملیۆن و ٣٣٢ هەزار و ٧٣ بەرمیل نەوتی رۆژانەیە بە ٢٥٠ هەزار بەرمیل نەوتی هەرێمی کوردستانەوە. بەڵام  زەهرە بەجاری، ئەندامی پەرلەمانی عێراق لە فراکسیۆنی حیکمە قسەیەکی جیاوازدەکات و بە تۆڕی میدیایی رووداوی راگەیاند: "پەرلەمان بڕگەی تایبەت بە پشکی هەرێمی کوردستان پەسەندکرد، بەپێی ئەو بڕگەیە دەبێ هەرێمی کوردستان رۆژانە ٤٨٠ هەزار بەرمیل نەوتی خۆی و تەواوی داهاتی نانەوتیی رادەستی بەغدا بکات، بۆ ئەوەی حکومەتی عێراق بەشە بودجەی فیدراڵیی بۆ بنێرێ، بەڵام ئەگەر هەرێمی کوردستان پابەندی ئەو بڕگە نەبوو، ئەوا نابێ حکومەتی عێراق هیچ بەشە بودجەیەک بۆ هەرێمی کوردستان بنێرێ".  هاوکات ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق، بە تۆڕی میدیایی رووداوی راگەیاند: "بەپێی پرۆژەکەی حکومەتی عێراق، پشکی هەرێمی کوردستان بەپێی یاسای بودجەی ٢٠١٩ دیاریکرابوو، چونکە بودجەی ٢٠٢٠ نەبوو، بەڵام لایەنە شیعەکان بەتەواویی ناڕازیی بوون و جەختیان کردەوە دەبێت ئەو مادەیە هەمواربکرێ، بەشێوەیەک دەبێت هەرێمی کوردستان پابەندبکرێت بەوەی نابێت رۆژانە کەمتر لە ٤٨٠ هەزار بەرمیل نەوت، لەگەڵ تەواوی داهاتی نانەوتیی رادەستی بەغدا بکات، ئەگەر هەرێمی کوردستانیش پابەندنەبێت، ئەوا پشکی هەرێمی کوردستان دەبڕدرێت و نادرێ".  د. رێبوار کەریم، پەرلەمانتاری سەربەخۆی عێراق، ئەویش روونکردنەوەی لەبارەی پەسندکردنی ئەو یاسایە داوە و دەڵێت "بڕیارەکە بریتی نییە لە بڕین و پێدانی پارە، بەڵکو بەپێی مادەی تایبەت ئەوە زیادکرا، کە هەرێمی کوردستان بڕێك نەوت بداتە عێراق، کە سۆمۆ دیاری بکات. هەروەها داهاتە ئیتیحادییەکانی دیکەش بداتە عێراق، لە بەرامبەردا بڕێك پارە تەرخان دەکرێت بۆ هەرێمی کوردستان". ئەو پەرلەمانتارە جەختدەکاتەوە "هیچ بڕێك نەوت لەسەر هەرێمی کوردستان فەرز نەکراوە".  ئەو پەرلەمانتارە دەشڵێت "ئەم یاسای قەرزە کۆتایی دنیا نییە و لە مانگی داهاتوودا پرۆژەیاسای بودجەی ٢٠٢١ دێتە پەرلەمان و دەکرێ دەستکەوتی زۆرباشی بۆ کورد هەبێ".  یاسای پڕکردنەوەی کورتهێنانی دارایی عێراق بۆ ساڵی ٢٠٢٠ بۆ ٣ مانگی کۆتایی ساڵی ٢٠٢٠ ئامادەکراوە  ١٠.٥ تریلیۆن دینار تێکڕای داهاتی گشتیی عێراقە لە سێ مانگی کۆتایی ٢٠٢٠ ٢٢.٥ تریلیۆن دینار کۆی خەرجییە پێویستەکانە لەو ٣ مانگەدا  وەزیری دارایی سەرپشککرا ١٢ تریلیۆن دینار قەرز بکات  ٢٠ % ـی ئەو قەرزە بۆ وەبەرهێنان تەرخاندەکرێت  ٤٠٠ ملیار دیناری ئەو قەرزە بۆ دروستکردنی بەندەری گەورەی فاو تەرخان دەکرێ  لەمەودوا پشت بە پەنجەمۆری ئەلیکترۆنیی دەبەسترێت بۆ پێدانی مووچە  ٣ ملیۆن و ٣٣٢٧٣ بەرمیل هەناردەی رۆژانەی نەوتە  ٤٠.٥١ دۆلار نرخی خەملێندراوی نەوتە  دەبێ هەرێمی کوردستان رۆژانەبڕیک نەوت کە سۆمۆ دیاریدەکات نەوت رادەستی بەغدا بکات  دەبێ هەرێمی کوردستان داهاتی نانەوتی فیدڕاڵی رادەستی بەغدا بکات  ئەگەر هەرێمی کوردستان پابەندنەبێت، ئەوا بەغدا هیچ بڕە پارەیەکی بۆ نانێرێت  ٥٣١ ملیار و ٥٨٤ ملیۆن دیناری بۆ قەرەبووی کوێتە  ٥.٦ تریلیۆن دیناری بۆ شایستەی گرێبەستەکانی نەوتە