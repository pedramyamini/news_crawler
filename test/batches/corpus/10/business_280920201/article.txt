شەپۆلی نوێی کۆرۆنا بەربەستی گەورەی دروستکردووە بۆ بەرزبوونەوەی خواست بۆ نەوتی خاو و رێگەنادات نرخی نەوت بەرزبێتەوە، ئەگەر رەوشی بازاڕی نەوت بەم شێوازە بەردەوام بێت مانگی ئەیلوول دەبێتە یەکەم مانگ، کە نرخی نەوت دوای چەند مانگی یەک لە دوای یەک دواجار لە ئاستی مانگانە دابەزین تۆماردەکات.  بانکی ANZی ئۆسترالی لەو بارەیەوە رایگەیاند " لە زۆربەی ویلایەتەکانی ئەمریکا ژمارەی تووشبووان بە ڤایرۆسی کۆرۆنا بەرزدەبێتەوە و نیگەرانی هەیە کە دیسان بەربەستی هاتووچۆ رابگەیێندرێت. ئەمە گورزێکی کوشندە لە قەبارەی خواست بۆ بەکارهێنانی نەوت دەدات. "  بەرەبەیانی ئەمڕۆ دووشەممە ٢٩ - ٠٩ - ٢٠٢٠، نرخی نەوتی برێنت ٢٦ سەنت دابەزی و هەر بەرمیل بە ٤١ دۆلار و ٦٢ سەنت مامەڵەی پێوەکرا.  هەر بەرمیلێک نەوتی سووکی تەکساسی ئەمریکاش بە ٣٩ دۆلار و ٩٠ سەنت مامەڵەی پێوەکرا.  راپۆرتەکانی پەیوەست بە بازاڕی نەوت ئاماژە بەوەدەدەن، کە ئێران سەرەڕای گەمارۆکان بەردەوامە لە هەناردەکردنی نەوت. لیباش ئامادەکاری دەکات بۆ دەستپێکردنەوەی هەناردەکردنی نەوت.  بازرگانانی نەوت هەروەها گومانیان هەیە کە هەندێ لە ئەندامانی ئۆپێک بە باشی پابەندی رێککەوتنی نێوان بەرهەمهێنەرانی نەوت بن، لەنێویشیاندا عێراق.  وەزیری دارایی عێراق هەفتەی رابردوو هەرێمی کوردستانی تۆمەتبارکرد بەوەی پابەندی رێککەوتنی ئۆپێک نابێت. هەرچەندە حکومەتی هەرێمی کوردستان لێدوانەکانی وەزیری دارایی عێراقی رەتکردەوە.