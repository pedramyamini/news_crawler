نوسرەت گۆکچە؛ شێفە کوردەکەی خەڵکی ئەرزەڕۆمی باکووری کوردستان کە بە '' جووڵەی خوێ '' ناسراوە، چەندین خواردنگەی لە شار و وڵاتە جیاوازەکانی جیهاندا هەیە. نوسرەت بە نمایشی ئامادەکردنی گۆشت بەناوبانگە و هەواداری زۆرن.  نوسرەت بەردەوامە لە کردنەوەی لقی زیاتری خواردنگەکانی، رۆژی ١٨ی ئەیلوولی ٢٠٢٠ خواردنگەیەکی لە شاری بۆستن سەر بە ویلایەتی ماساچووسیتسی ئەمریکا کردەوە کە لە ماوەیەکی کەمدا وەکو پڕفرۆشترین خواردنگە ناسرا. بەڵام دوای چەند رۆژێک و لەمیانی بەسەرکردنەوەی ئەو خواردنگەیە لەلایەن تیمەکانی چاودێریی تەندروستییەوە، پۆلیسی ئەمریکا دەرگای خواردنگەکەی نوسرەتیان داخست و رایانگەیاند کە رەچاوی مەرجی خۆپارێزی لە ڤایرۆسی کۆرۆنا نەکراوە. هاوکات تیمەکانی پۆلیس جەختیانکردووەتەوە کە خواردنگەکەی نوسرەت گۆکچەک رووبەڕووی سزای یاسایی دەبێتەوە.  پێشتر چەند رۆژنامەیەکی ویلایەتەکە ناڕەزاییان نیشاندابوو لەوەی کە بەشێک لەو میوانانەی چوونەتە خواردنگەکەی نوسرەت، دەمامکیان نەبەستووە.