حوسام بەرزنجی، بەڕێوەبەری جێبەجێکاری رێکخراوی گەشەپێدانی ئابووریی کوردستان دەڵێت، "پێش کۆرۆنا رێژەی بێکاری بە نزیکەیی لە نێوان ١٤ % بۆ ٢٠ % بوو. دوای بڵاوبوونەوەی ڤایرۆسەکە، رێژەکە بۆ ٥٠ % بەرزبووەوە. ئەوەش لە ئەنجامی داخرانی ژمارەیەکی زۆری کارگەکان و وەستانی کەرتی گەشتوگوزاری و کشتوکاڵ. کەرتی گەشتوگوزاری بۆ ماوەیەک بە تەواوەتی وەستا. ٣٠٠ هەزار کەس بەهۆی کۆرۆنا بێکاربوون و نزیکەی ٧٠ % ـی دانیشتووانی هەرێمی کوردستان رووبەڕووی کێشەی دارایی بوونەوە".  لە لایێکی دیکەوە، زیادبوونی کرێکارە بیانییەکان لە کەرتی تایبەتی هەرێمی کوردستاندا وایکردووە کە دەرفەتی کار بۆ گەنجەکانی هێشتا کەمتر ببێتەوە.   سۆچۆ، کرێکاری نیپاڵییە و لە سلێمانی کاردەکات، لە ماڵێکدا کاردەکات و لە هەفتەیەکدا یەک رۆژ پشووی هەیە، ئەو رۆژەش دەچێتە لای باخی گشتیی شارەکە بۆ ئەوەی خۆراک بفرۆشێت.  داستان خەلیل، کارخوازە و نیگەرانە لەوەی کە سەرەڕای تەواوکردنی خوێندن کاری دەستنەکەوتووە، "خۆم هیلاک کرد، وەمزانی بڕوانامە دەمگەیێنێتە بژێوییەکی سەقامگیر. چەندین شوێنیش لە کەرتی تایبەت گەڕاوم، بەڵام کار نییە".  شارەزایەکی ئابووریش ئاماژە بەوە دەکات سزاکانی ئەمریکا بۆ سەر ئێران ناڕاستەوخۆ رێژەی بێکاری لە نێو گەنجانی هەرێمی کوردستاندا زیادکردووە.  دیار ستار، شارەزی ئابوورییە و باس لەوە دەکات، بەهۆی قەیرانی ئابووری لە ئێران، خەڵکەکەی روو لە هەرێمی کوردستان دەکەن بۆ کارکردن، ئەوەش کاریگەریی لەسەر دەستکەوتنی هەلی کار لە کوردستان کردووە.   بە گوێرەی سەرژمێریەکی ساڵی ٢٠١٨ ـی دەستەی ئاماری هەرێمی کوردستان، رێژەی بێکاری ٩ % بووە، بەڵام ئێستا چاوەڕێدەکرێت بەهۆی بڵاوبوونەوەی کۆرۆنا و وەستانی دەوامی فەرمانگەکان و کەرتی تایبەت، رێژەکە بەشێوەیەکی بەرچاو زیادبووبێت.