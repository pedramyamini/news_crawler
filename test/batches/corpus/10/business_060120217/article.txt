نرخی بەرمیلێک نەوتی برێنت بۆ ٥٤.٤٠ دۆلار بەرزبووەتەوە. هەروەها نرخی یەک بەرمیل نەوتی رۆژئاوای تەکساس گەیشتە ٥٠.٤٧ دۆلار، لە کاتێکدا لە مانگی نیسان بەهۆی لێکەوتەکانی ڤایرۆسی کۆرۆنا نرخی بەرمیلێک نەوتی رۆژئاوای تەکساس بۆ - ٣٧ دۆلار دابەزیبوو.  هەروەها نرخی زێڕیش لە بازاڕەکانی هەرێمی کوردستان بەشێوەیەکی بەرچاو بەرزبووەتەوە و هەر مسقاڵێک زێڕی عەیار ٢١ بە ٣٩٥ هەزار دیناری عێراقی مامەڵەی پێوەدەکرێت.  دوێنێ سێشەممە بۆ دووەم رۆژی بەدوای یەک ٢٣ وڵاتی بەرهەمهێنەری نەوتی ئەندام لە هاوپەیمانی ئۆپێک پڵەس کۆبوونەوە، کۆبوونەوەکە بەمەبەستی بڕیاردان لەبارەی ئەوە بوو کە ئایا پێویستە خستنەڕووی نەوت لە مانگی داهاتوودا زیادبکەن، یان قەبارەی خستنەڕووی نەوت وەک خۆی بهێڵنەوە.  لە چوارچێوەی رێککەوتنێکی نێوان ئەندامانی ئۆپێک و بەرهەمهێنەرانی نەوتی دەرەوەی رێکخراوی ئۆپێک، کە لە مانگی ١١ی ساڵی رابردوو کرا، ئەو وڵاتانە رێککەوتن لە مانگی یەکی ئەمساڵدا خستنەڕووی نەوت رۆژانە ٥٠٠ هەزار بەرمیل زیاد بکەن.  بەڵام بۆ مانگی داهاتوو، هەندێک لە بەرهەمهێنەرانی نەوت پێیانوایە بازاڕی نەوت بەرەو ئاساییبوونەوە دەڕوات و پێویستە لە مانگی داهاتوودا رۆژانە ٥٠٠ هەزار بەرمیل نەوتی دیکە زیاتر بخرێتەڕوو.