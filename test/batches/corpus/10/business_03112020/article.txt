ئەمڕۆ سێشەممە ٣ - ١١ - ٢٠٢٠، لیژنەی باڵای جێبەجێکردنی قۆناخی دووەمی بایۆمەتری بەسەرپەرشتی قوباد تاڵەبانی، جێگری سەرۆكی ئەنجوومەنی وەزیران و ئامادەبوونی وەزیری دارایی و ئابووری، كۆبوونەوەی ژمارە دووی ئەنجامدا.  لە کۆبوونەوەکەدا، فەرمانگەی هەماهەنگی و بەدواداچوون و فەرمانگەی تەکنەلۆجیای زانیاری، پشتبەست بەئامار و داتاکانی بایۆمەتری، راپۆرتێکیان لەبارەی فرەمووچەیی پێشکەش کرد، بەپێی ئەو راپۆرتە " ١٠٦ هەزار و ٨٣٩ كەس لە یەك مووچە زیاتر وەردەگرن کە زۆربەیان بەپێی یاسا رێکخراون. "  لیژنەی باڵای بایۆمەتری هەرێمی کوردستان ئاماژە بەوە دەدات، پاش بەدواداچوون بۆ دۆسیەی ئەو مووچەخۆرانە، دەركەوت " ١٦ هەزار و ٥٠٥ کەس، لەیەك مووچە زیاتر بە نایاسایی وەردەگرن، بۆیە لیژنەی باڵا، لە چوارچیوەی یاسای چاکسازیدا، وەزارەتی دارایی و ئابووری راسپارد بۆ راگرتنی مووچەی داهاتوویان لەگەڵ پاراستنی مافی ئەو کەسانە بۆ تانەدان لەم بڕیارە، ماوەی مانگێکیش دیاریکرا بۆ سەرلەنوێ پێداچوونەوەی دۆسییەکانیان. "  بەگوێرەی یاسای چاکسازی، تەنیا وارسی شەهیدان و ئەو زیندانە سیاسیانەی کەمتر لە ١٠ ساڵە مووچە وەردەگرن، دەتوانن دوو مووچە وەربگرن و ئەو مووچەیەی وەکو فەرمانبەر یاخود خانەنشین یان لە تۆڕی پاراستنی کۆمەڵایەتی وەریدەگرن، لێیان نابڕدرێت.