دەسەڵاتدارانی قەتەر لەمدواییانەدا گۆڕانکارییان لە یاسا و رێساکاندا کردووە، لەمەودوا مافی نیشتەجێبوونی هەتاهەتایی دەدەنە ئەو بیانییانەی کە خانوو یان دووکان لەو وڵاتە دەکڕن بۆ ئەوەی هانیان بدەن لەو وڵاتە بمێننەوە و بەشداربن لە چالاکییە ئابوورییەکان.  دابەزینی نرخی نەوت و پەتای کۆرۆنا وەک هەر وڵاتێکی دیکە زیانی گەورەی لە قەتەر داوە، بەو هۆیەشەوە دەسەڵاتداران بەنیازن کەرتەکانی دیکە ببوژێننەوە و وەبەرهێنەری بیانی بهێننە وڵاتەکەیان.  پێشتر هەر کەسێکی بیانی پێویستی بە پشتگیری هاووڵاتییەکی قەتەر هەبوو، بۆ ئەوەی بتوانێت مافی نیشتەجێبوون بەدەستبهێنێت.  ئێستا یاساکانی ئەو وڵاتە گۆڕدراون و هەر کەسێکی بیانی بایی ٢٠٠ هەزار دۆلار خانوو یان شوقە یان موڵکی بازرگانی بکڕێت، مافی نیشتەجێبوونی کاتی پێدەدرێت. هەر هاووڵاتییەکی بیانیش کە بتوانێت بایی ١ ملیۆن دۆلار خانووبەرە لەو وڵاتە بکڕێت، مافی نیشتەجێبوونی هەتاهەتایی پێدەبەخشرێت.  قەتەر دەکەوێتە رۆژهەڵاتی نیمچەدوورگەی عەرەبی، هاوسنوورە لەگەڵ سعودیە، بەحرێن، ئیمارات. ئەو وڵاتە کە پێشتر ژێردەستەی بەریتانیا بووە، لە ساڵی ١٩٧١ سەربەخۆیی وەرگرتووە.  بەپێی سەرژمێری ساڵی ٢٠١٥ ژمارەی دانیشتووانی قەتەر دوو ملیۆن و ٤٠٤ هەزار و ٧٧٦ کەس بووە، کە ٩٠ % یان لە شارەکان نیشتەجێن. داهاتی ساڵانەی تاک لە قەتەر ٢٦ هەزار و ٥٥٥ دۆلارە.