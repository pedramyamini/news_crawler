وەزیری وزەی سعودیە، عەبدولعەزیز بن سەلمان، لە بڵاوکراوەیەکدا ئاشکرایکرد: "کۆمپانیای ئارامکۆ، توانیویەتی دوو کێڵگەی دیکەی نەوت و گاز لە ناوچەکانی باکووری وڵات بدۆزێتەوە. کێڵگەکان بریتین لە ' هەزەبە ئەلحەجرە ' بۆ غاز لە ناوچەی جەوف، لەگەڵ کێڵگەی ' ئەبرەق ئەلتلول ' بۆ نەوت و گاز لە ناوچە سنوورییەکانی باکوور".  وەزیرە سعودییەکە بە ' ئاژانسی هەواڵی سعودیە ' ی راگەیاندووە کە گازی تێر پێکهاتەی جیاواز لە کێڵگەی هەزەبە ئەلحەجرە بە رێژەی ١٦ ملیۆن پێی سێجا لە رۆژێکدا دێتە دەرەوە، لەگەڵیدا نزیکەی ١٩٤٤ بەرمیل پێکهاتەی جیاوازی دیکە.  وەزیرەکە زیاتر روونیکردووەتەوە، کە کۆمپانیا سعودیە دۆزەرەوەکەی کێڵگەکان، لە کارکردن بەردەوامە بۆ هەڵسەنگاندنی بڕی نەوت و گازی ناو هەردوو کێڵگەکە، جیا لە هەڵکەندنی زیاتر بۆ دۆزینەوەی بیری دیکە و قەبارەی یەدەگی ناو دوو کێڵگە نوێیەکە.  سعودیە بە دووەم گەورەترین وڵاتی خاوەن یەدەگی نەوت لە جیهاندا دادەنرێت، بە کۆی نزیکەی ٢٦٦ ملیار بەرمیل نەوت و ئەوەش کۆی ١٥، ٧ % ی یەدەگی نەوتە لە هەموو جیهاندا. سعودیە هەروەها دووەم گەورەترین بەرهەمهێنەری نەوتە لەسەر ئاستی جیهان و تاوەکو ساڵی ٢٠١٧، داهاتی نەوت، ٧٥ % ی کۆی داهاتی ئەو وڵاتە بوو.