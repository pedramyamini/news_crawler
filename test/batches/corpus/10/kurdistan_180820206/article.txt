قۆناخه‌كان بۆ ساخكردنه‌وه ده‌ستیان پێكردووه، جووتیاران شه‌و و رۆژ كار له پێناوی گه‌یشتن به ره‌نج و ماندووبوونی ساڵانه‌یان ده‌كه‌ن. ئازاد خدر له هه‌شت دۆنم زه‌ویدا نزیكه‌ی شه‌ش تۆن گوڵه‌بەڕۆژه‌ی به‌رهه‌م هێناوه.  ئازاد خدر، جووتیارە و دەڵێت، "سه‌یری ئه‌م سه‌لكانه‌ی بكه. به‌رهه‌م له‌وه باشتر چی بێت؟ به‌ڵام بازاڕی نییه ساخی بكه‌یته‌وه. من له هه‌شت دۆنمدا ملیۆنێك دینار تێچووم بووه و ره‌نگه كۆی به‌رهه‌میشم بایی شه‌ش ملیۆن دینار بێت".  زێدی ره‌سه‌نی ئه‌م به‌رهه‌مه ئه‌مه‌ریكای باكووره. به‌ڵام زه‌وییه به‌پیته‌كانی بیتوێنیش چوار جۆر گوڵه‌به‌ڕۆژه‌ی باشترینیان لێ به‌رهه‌م ده‌هێنرێت.  له باشووری كوردستان كارگه‌ی گوڵه‌به‌ڕۆژه نییه تاوەکو ئه‌و به‌رهه‌مه بچێته خانه‌ی پیشه‌سازییه‌وه. سه‌باح حوسێن نزیكه‌ی نۆ تۆن گوڵه‌به‌ڕۆژه‌ی به‌رهه‌م هێناوه، زیاتر له به‌رهه‌مهێنانه‌كه‌ی به دەست ساخكردنه‌وه‌یەوە ماندوو دەبێت.  سه‌باح حوسێن، جووتیارێکی دیکەیە و دەڵێت، "به خوا ئه‌وه‌نده‌ی به فرۆشتنیه‌وه ماندوو ده‌بم، نیو ئه‌وه‌نده بە بەرهەمهێنانیەوە ماندوو نابم. ده‌بێت له‌سه‌ر رێگە كیلۆ كیۆ ساخی بكه‌مه‌وه. ئه‌وه چۆن واده‌بێت؟ له كاتێكدا حكومه‌ت هیچ هاوكاری و پاڵپشتییەکی نه‌كردووین".  نرخی هه‌ر تۆنێكی گوڵه‌به‌ڕۆژه‌ی هاورده‌كراو ١٢٠٠ دۆلاره. بڕی ئه‌و سه‌رمایه‌ی بۆ كڕینی گوڵه‌به‌ڕۆژه ده‌چێته ده‌ره‌وه ٥٠ ملیۆن دۆلاره.   به ته‌نیا پار سێ هه‌زار تۆن گوڵه‌به‌ڕۆژەی خۆماڵی هه‌بووه. كیلۆی گوڵه‌به‌ڕۆژه‌ی خۆماڵی به پێی قه‌باره و ره‌نگی ده‌نكه‌كانی له ١٥٠٠ دیاره‌وه ده‌ست پێده‌كات تاوەکو ٢٥٠٠ دینار.   ئاواره مه‌حموود، كڕیارە و دەڵێت، "گوڵەبەڕۆژەی خۆماڵی توێكڵی ته‌نكتره، چه‌ورتره و نوێیه. له‌سه‌ر جۆخین ده‌یكڕین و پاره‌كه‌ش ناچێته ده‌ره‌وه و بۆ جووتیاری خۆمان ده‌بێت. من هه‌میشه گوڵه‌به‌ڕۆژه‌ی خۆماڵی ده‌كڕم".   بۆ دوو مه‌به‌ستی پیشه‌سازی زه‌یتی خواردن و خواردن بۆ ئاژه‌ڵ و مرۆڤ گوڵه‌به‌ڕۆژه به یه‌كێک له به‌رهه‌مه ستراتیژییه خۆراكییه كشتوكاڵییه‌كان داده‌نرێت. پار له ده‌شتی بیتوێن سێ هه‌زار دۆنم و ئه‌مساڵیش نزیكەی دوو هه‌زار دۆنم به گوڵه‌به‌ڕۆژه داچێنراوه.