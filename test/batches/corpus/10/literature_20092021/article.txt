پارێزگای مێردین بۆ رێگریکردن لە ئەنجامدانی هەر جۆرە چالاکییەک لە ساڵیادی کوژرانی مووسا عەنتەردا لە رۆژی یەکشەممە ١٩ی ئەیلوولی ٢٠٢١ ـەوە تاوەکو ٣ی تشرینی یەکەمی داهاتوو و بۆ ماوەی ١٥ رۆژ قەدەخەی ئەنجامدانی گردبوونەوە و چالاکی لە سنووری پارێزگای مێردین راگەیاند.    لە راگەیێندراوەکەی پارێزگای مێردیندا هاتووە، "مووسا عەنتەر کە رۆژنامەی (ئیلەری یورت)ـی بە چاپ دەگەیاند، لە ٢٠ی ئەیلوولی ١٩٩٢ و لە ئەنجامی هێرشێکی چەکداریدا لە گەڕەکی سەیرانتەپەی ئامەد کوژرا. لەو رۆژەدا لەلایەن پەکەکە و کەسانی لایەنگری، لەسەر گۆڕەکەی لە گوندی ئاکارسوو سەر بە شارۆچکەی نوسێبینی مێردین چالاکی ئەنجام دەدەن".   مووسا عەنتەر نووسەر و رۆشنبیری ناوداری کورد ساڵی ١٩٢٠ لە گوندی "ستیلیلێ" سەر بە شارۆچکەی "نوسێبین" لە پارێزگای مێردینی باکووری کوردستان لەدایکبووە.   رۆژی ٢٠ی ئەیلوولی ١٩٩٢ لە گەڕەکی سەیرانتەپە لە ئامەدی باکووری کوردستان لە هێرشێکی چەکداریدا لەلایەن رێکخراوی "هێزەکانی جەندەرمە و هەواڵگری تایبەت بە بەرەنگاربوونەوەی تیرۆر" ناسراو بە ژیتەم کوژرا کە رێکخراوێکی نهێنی دەوڵەت بوو.     هەرچەندە تاوەکو ئێستا ٢٨ جار دانیشتنی دادگا لەسەر دۆسیەی کوژرانی مووساعەنتەر بەڕێوەچووە، بەڵام بکوژەکان نەدراونەتە دادگا و سزا نەدراون.