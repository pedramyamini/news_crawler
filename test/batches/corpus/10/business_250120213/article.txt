پرۆژە داراییەکە بەشێكە لە بەرنامەیەکی هاوکاریکردنی دارایی گەورەتر کە پێشتر لە ساڵی ٢٠١٨ دا لەگەڵ حکومەتی عێراقی واژۆکراوە بە مەبەستی بەهێزکردنی باری دارایی عێراق، هەروەها فرەسەرچاوەکردنی دارایی و زیاترکردنی خزمەتگوزارییە گشتییەکانی ئەو وڵاتە.  لەچوارچێوەی ئەو بەرنامەیەدا، بانکی جیهانی و یەکێتیی ئەوروپا دەیانەوێت سیستەمی پێدانی مووچە لە عێراق رێکبخرێتەوە و لەڕێگەی ئینتەرنێتەوە بدرێتە کارمەندەکانی.  هەروەها ئامانج لە پرۆژەکە پەرەدانە بە سێکتەری نەوتی عێراق بە جۆرێك بە شەفافیەت و بەرپرسیاریێتی زیاترەوە مامەڵەی پێوەبکرێت و ئاژانسەکانی دژە گەندەڵی دەستیان کراوەتر دەبێت لە ئەنجامدانی کارەکانیان.  رەمزی عەفیف، بەرپرسی نووسینگەی بانکی ناوەندی لە عێراق دەڵێت: ئێستا زیاتر لە هەموو کات هەست بە گرنگیی هاوکاریی دارایی دەکرێت، بانکی جیهانی بڕیاری داوە یارمەتیی عێراق بدات و ئەوەش کاریگەرییەکی ئەرێنی لەسەر ئابووریی وڵاتەکە دادەنێت، هەروەها دەبێتە هۆی گەڕانەوەی متمانە بۆ وڵاتەکە.  عێراق نزیکەی ٤٩ ملیار دۆلار لە بودجەی ئەمساڵدا کورتهێنانی هەیە، دوای ئەوەی کە پەرلەمانی عێراق پرۆژەیاسای بودجەی ٢٠٢١ی پەسندکرد، رێگە بە حکومەت دەدرێت قەرزی بەپەلە لە ناوەندە داراییەکانی جیهان بکات لە نێوانیشیاندا سندووقی نێودەوڵەتیی دراو.  لە کۆبوونەوەی رۆژی ٢١ - ١٢ - ٢٠٢٠ ـی ئەنجوومەنی وەزیرانی عێراق بە سەرۆکایەتیی مستەفا کازمی، سەرۆکوەزیرانی عێراق بودجەی ساڵی ٢٠٢١ پەسندکرا. لە پرۆژەیاسای بودجەکەدا نرخی بەرمیلێک نەوت بە ٤٢ دۆلار خەمڵێنراوە و رۆژانە ٣ ملیۆن و ٢٥٠ هەزار بەرمیل نەوت هەناردە دەکرێت.  لە رەشنووسی بودجەی ساڵی ٢٠٢١ی عێراقدا، پشکی هەرێمی کوردستان رێژەی ١٢، ٦٧ % ی بودجە پێکدێنێت، بەڵام دەبێت رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات. پشکی هەرێمی کوردستان لە پرۆژەیاسای بودجەی ساڵی ٢٠٢١ ـی عێراقدا ١٣ ترلیۆن و ٩٠٤ ملیار و ١٢ ملیۆن و ٤٥٢ هەزار دینار دەبێت.