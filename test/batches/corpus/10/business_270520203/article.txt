راپۆرتە نوێیەکەی ئاژانسی نێودەوڵەتیی وزە کە لە ژێر ناونیشانی وەبەرهێنانەکان لە بواری وزەدا رۆژی چوارشەممە ٢٧ - ٠٥ - ٢٠٢٠ بڵاوبووەتەوە تیشک خراوەتەسەر کاریگەری کۆرۆنا لەسەر وەبەرهێنانەکان لە بواری وزەدا و جەخت لەوە کراوەتەوە؛ بەهۆی کۆرۆناوە قەبارەی وەبەرهێنانەکان هەم لە رووی تووندی و هەم لە رووی قەبارە، بە گەورەترین دابەزین لە وەبەرهێنانەکان لە بواری وزەدا ئەژماردەکرێت.  ئاژانسی نێودەوڵەتیی وزە دەڵێ، قەیرانی تەندروستیی کۆرۆنا گەورەترین کاریگەری کردووەتەسەر ئاسایشی وزە و جۆرەکانی وزە، لە نێوانیشیاندا سەرچاوەکانی وزەی پاک.  فاتح بیرۆل، بەڕێوەبەری ئاژانسی نێودەوڵەتیی وزە لەو بارەیەوە رایگەیاند، کەمبوونەوەی وەبەرهێنانەکان لە بواری وزەدا بەواتای نەمانی هەلەکانی کارکردن و هەلە بازرگانییەکان دێت. هاوکات بە مانای کەمبوونەوەی دابینکردنی وزە و بەرزبوونەوەی مەترسییەکانە لەسەر ئاسایشی وزەی جیهان.  ئاژانسی نێودەوڵەتیی وزە دەشڵێت، لە کاتێکدا سەرەتای ساڵی ٢٠٢٠ پێشبینییان کردبوو کە قەبارەی وەبەرهێنانەکان لە بواری وزەدا لەمساڵدا بەرێژەی ٢ % گەشە دەکات، بەڵام بەهۆی بڵاوبوونەوەی ڤایرۆسی کۆرۆنا پێشبینییەکانیان گۆڕدراوە.  ئاژانسەکە دەڵێت، دوای ئەوەی بڵاوبوونەوەی ڤایرۆسی کۆرۆنا بووە هۆکار بۆ وەستانی ئابووری زۆربەی وڵاتانی جیهان، قەبارەی وەبەرهێنانەکان لە بواری وزەدا لە ساڵی ٢٠٢٠ بەراورد بە ساڵی ٢٠١٩ بەڕێژەی ٢٠ % دابەزیوە.  ئەوەش بەو مانایەیە کە قەبارەی وەبەرهێنانەکان لە بواری وزەدا تاوەکو ئێستا بە بڕی ٤٠٠ ملیار دۆلار دابەزیوە.  ئاژانسی نێودەوڵەتی وزە کە نووسینگەی سەرەکی لە پاریسە ئاشکرای دەکات، بەهۆی دابەزینی نرخی نەوت و چەشنەکانی دیکەی وزە، داهاتی کۆمپانیا و وڵاتانی بەرهەمهێنەری وزە بە بڕی ١ تریلیۆن دۆلار دادەبەزیت.