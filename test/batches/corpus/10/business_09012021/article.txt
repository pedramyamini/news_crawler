لەماوەی رابردوو و بەهۆی کاریگەرییەکانی کۆرۆنا هەزاران کەس لەو وڵاتە بێکاربوون و رەوشی ئابووری ئەمریکا بەرەو خراپی رۆیشتووە، بۆیە بڕیارە وەک هاوکارییەکی دارایی بەهەر خێزانێکی ئەمریکی هەفتانە ٦٠٠ دۆلار بدرێت. بەڵام جۆ بایدن، سەرۆکی هەڵبژێردراوی ئەمریکا رایگەیاند، ئەو ٦٠٠ دۆلارەی کە لە پاکێجی هاندانی نوێی ئەمریکا هاتووەوە و لەلایەن کۆنگریسەوە پەسەندکراوە، بەس نیە بۆ رەواندنەوەی کێشە ئابوورییەکانی ئەمریکا.  سەرۆکی هەڵبژێردراوی ئەمریکا داوایکرد بڕی یارمەتییە داراییە راستەوخۆکان لە ٦٠٠ دۆلارەوە بەرزبکرێتەوە بۆ ٢٠٠٠ دۆلار.  سەرۆکی ئەمریکا وەک چۆن پێشتر لە کەمپەینی هەڵبژاردندا بەڵێنی دابوو، داوایکرد کە لانیکەمی مووچەی فەرمانبەران و کارمەندانی ئەمریکی بەرزبکرێتەوە بۆ ١٥ دۆلار بۆ هەر کاژێرێک.  چاوەڕوان دەکرێت جۆ بایدن پلانە نوێیەکەی لە رۆژی پێنجشەممەی ئەم هەفتەیە رابگەیەنێت. لێدوانەکانی جۆ بایدن کاریگەری گەورەی لەسەر بازاڕەکانی بۆرسەی ئەمریکا داناوە، بەهای پشکەکانی لە بازاڕەکانی بۆرسەی ئەمریکا بەرزکردەوە بۆ بەرزترین ئاستی خۆی.