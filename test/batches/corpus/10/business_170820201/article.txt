دانەگاز لە راگەیێندراوێکدا دەڵێت، تاوەکو مانگی شەشی ئەمساڵ بڕی ٣٩ ملیۆن دۆلاری وەک حەقدەست لە حکومەتی هەرێمی کوردستان وەرگرتووە. کۆمپانیاکە هۆکاری کەمبوونەوەی قەبارەی بەرهەمهێنان و داهاتەکانی بۆ بڵاوبوونەوەی پەتای کۆرۆنا و قەدەخەی هاتووچۆ گەڕاندووەتەوە.  دانەگاز ئاماژە بەوەش دەدات کە لە مانگی ئادارەوە پارەی تەواویان لەلایەن حکومەتی هەرێمی کوردستان پێدراوە، کە لە مانگی ١١ی ٢٠١٩ تاوەکو شوباتی ٢٠٢٠ راگیرابوون، ئەمەش وایکردووە کۆمپانیاکە کارەکانی بە رێکوپێکی لە هەرێمی کوردستان راپەڕێنێت.  لە راپۆرتەکەدا هاتووە داهاتی شەش مانگی کۆمپانیاکە ١٨١ ملیۆن دۆلاربووە، ئەمەش دابەزینێکی ئێجگار زۆری بەخۆیەوە بینیوە بە بەراورد بە نیوەی یەکەمی ٢٠١٩ کە لە شەش مانگی ئەوساڵدا ٢٤٢ ملیۆن دۆلاربوو.  کۆمپانیای دانەگاز لە شەش مانگی یەکەمی ٢٠٢٠ دا ١٨ ملیۆن دۆلار قازانجی کردووە، لەکاتێکدا لە شەش مانگی  ٢٠١٩ دا قازانجەکانی ٥٢ ملیۆن دۆلاربووە.