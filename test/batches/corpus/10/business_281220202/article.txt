مزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی لە لێدوانێکی رۆژنامەوانیدا رایگەیاند: "ئەو هەواڵانەی کە باس لەوە دەکەن، گوایە جارێکی دیکە نرخی فرۆشتنی دۆلار بە دیناری عێراقی زیاتر دەکرێت، راست نین، نرخەکەش ئێستا جێگیرە و ناکرێ بگۆڕدرێت".  سەبارەت بە رۆڵی سندووقی نەختی نێودەوڵەتی و داواکارییە ئابوورییەکانی لە عێراق، مزهر محەممەد ساڵح دەڵێت: "عێراق ئەندامی دامەزرێنەری سندووقەکەیە لە ساڵی ١٩٤٥، هەر وڵاتێکیش دووچاری قەیرانی دارایی ببێتەوە، سندووقەکە بە راوێژ لەگەڵی هاوکاری دەکات، بۆ بەدیهێنانی سەقامگیری دارایی لەو وڵاتە، بەڵام عێراق ناچار نییە داواکاری و رێنماییەکانی سندووقی نەختی نێودەوڵەتی جێبەجێ بکات، چونکە عێراق بەشدار نییە لە پرۆگرامی سندووقەکە بۆ پێدانی قەرز".  لەوەتەی حکومەتی عێراق لە ناوەڕاستی مانگی کانوونی یەکەمی ٢٠٢٠ ـەوە بەهای دیناری عێراقی بەرامبەر هەر دۆلارێک لە ١١٨٤ دینارەوە بۆ ١٤٤٥ دینار زیادکرد، دەنگۆی ئەوە هەیە، کە گوایە حکومەتی عێراق بەنیازە جارێکی دیکە بەهای دینار دابەزێنێت، ئەوەش شڵەژانی لە بەهای دینار بەرامبەر دۆلار دروستکردووە.  توکیر میرزۆییڤ، سەرۆکی تیمی نێردراوی سندووقی نەختی نێودەوڵەتی بۆ عێراق، لە ٢٥ ـی کانوونی یەکەمی ٢٠٢٠ دا لە راگەیێندراوێکدا پاڵپشتی سندووقەکەی بۆ بڕیاری حکومەتی عێراق تایبەت بە دابەزاندنی بەهای دینار دەربڕی و رایگەیاند: "لێکەوتەکانی پەتای کۆڤید - ١٩ و زۆر دابەزینی داهاتەکانی نەوت مەترسی گەورەیان دروستکردووە و هەڕەشە لە سەقامگیری ئابووریی عێراق دەکەن".  سەرۆکی تیمی نێردراوی سندووقی نەختی نێودەوڵەتی بۆ عێراق، گوتیشی: "بەردەوامبوونی چاکسازییەکان لە قۆناخی داهاتوودا، لەگەڵ پەیکەربەندکردنی کەرتەکان، کاریگەری زۆری دەبێت لەسەر جێگیرکردنی دەستکەوتەکان لە ئایندەی نزیکدا، بۆیە ئامادەین بۆ پاڵپشتیکردنی هەوڵەکانی چاکسازی لە عێراق، لەم وەرچەرخانە پڕ ئاستەنگە".