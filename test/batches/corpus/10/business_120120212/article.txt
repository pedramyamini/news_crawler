گرێبەستەکان لە چوارچێوەی پرۆگرامی نیشتمانی ئێرانە بۆ بووژاندنەوەی کەرتی نەوتی وڵاتەکەی کە ئامانج لێی زیادکردنی بەرهەمهێنانی نەوتە لە قۆناخی یەکەمدا بە بڕی ٩٥ هەزار بەرمیل لە رۆژێکدا لە ٣٣ کێڵگەی نەوتی.   پرۆگرامی بووژانەوەی کەرتی نەوتی ئێران لە کانوونی دووەمی ساڵی ٢٠١٩ دەستیپێکردووە و ٦.٢ ملیار دۆلاری بۆ تەرخانکراوە، بەرهەمهێنانی نەوت رۆژانە ٣٥٥ هەزار بەرمیل زیاددەکرێت.  بیژەن زەنگەنە، وەزیری نەوتی ئێران لەو بارەیەوە رایگەیاند: "ئەگەر گرێبەستەکان نەبنە هۆی زیادکردنی بەرهەمهێنانی نەوت، کۆمپانیای جێبەجێکار پارەیان پێنادرێت".  هاوکات مەسعود کارباسیان، بەڕێوەبەری کۆمپانیای نەوتی نیشتمانی ئێران لە رێوڕەسمی واژۆکردنی گرێبەستە نەوتییەکان رایگەیاند: "لەو گرێبەستانەی پێشتر لە کانوونی دووەمی ساڵی ٢٠١٩ کراون تاوەکو ئێستا ٣٠ % ی پرۆژەکان تەواوکراون و بەشێکیشیان بەرهەمهێنانی نەوت لێیانەوە دەستیپێکردووە".   وەزارەتی نەوتی ئێران هەوڵەکانی چڕکردووەتەوە بۆ زیادکردنی بەرهەمهێنانی نەوت وەک ئامادەکارییەکان بۆ سووککردنی سزاکانی ئەمریکا لەسەری یان هەڵگرتنیان، کاتێک جۆ بایدن وەک سەرۆکی نوێی ئەمریکا دەستبەکاردەبێت.   بیژەن زەنگە رایگەیاند ئەوە جاری یەکەمە پرۆژە نەوتییەکان لە لایەن سەرمایەی بازاڕ پارەداردەکرێن.   بەڕێوەبەری کۆمپانیای نەوتی نیشتمانی ئێرانیش رایگەیاند بۆ پارەدارکردنی پرۆژەکان بایی ٣ تریلیۆن تمەن قەواڵەی داراییان فرۆشتووە و بڕیاریشە بە بڕی ٢ تریلیۆنی دیکە قەواڵەکان بفرۆشن.  بەتێكڕا ٢٢ کۆمپانیای ئەندازیاری، دڵنیایی و بنیاتنان ٣٣ گرێبەستیان لەگەڵ کراوە و دوو پرۆژەش کە هەڵکەندنی ٢٥٣ بیری نوێ و چاککردنەوەی ١٣٠ دیکە لەخۆدەگرێت هێشتا گرێبەستیان بۆ واژۆنەکراوە. بەگوێرەی وەزارەتی نەوتی ئێران، ٥٥ سەکۆی نەوتی لە ٣٣ پرۆژە دروستدەکرێن کە هەم لە وشکانین هەم دەکەونە سەر دەریا. هاوکات هێزی کاری خۆماڵی بە کۆمپانیاکانەوە ٨٠ % ی پرۆژەکان پێکدەهێنن. ١٧ کۆمپانیای بەدواگەڕانی نەوت و ١٦ کۆمپانیای هەڵکەندن.  ئەو گرێبەستانەی لە مانگی کانوونی دووەمی ساڵی ٢٠١٩ واژۆکران بەهاکەیان ٨٠٠ ملیۆن دۆلارە و لە رێگەی پرۆژەکانەوە ئاستی بەرهەمهێنانی نەوت رۆژانە ٧٥ هەزار بەرمیل زیاد دەکرێت. لە مانگی ئابی ساڵی رابردووش بە بەهای ١.٧ ملیار دۆلار گرێبەست لەگەڵ کۆمپانیا ئێرانییەکان واژۆکرا بۆ وەبەرهێنان لە ١٣ کێڵگەی نەوتی بۆ زیادکردنی بەرهەمی رۆژانەی ١٨٥ هەزار بەرمیل.   بەگوێرەی ئامارەکانی ئاژانسی ئێس ئاند پی گلۆباڵ پلاتس بۆ بەرهەمهێنانی نەوتی وڵاتانی ئۆپێک، ئێران لە مانگی کانوونی یەکەمی ساڵی ٢٠٢٠، رۆژانە ٢.٠٤ ملیۆن بەرمیل نەوتی بەرهەمهێناوە، لەکاتێکدا بە تێکڕا لە ساڵی ٢٠٢٠ رۆژانە ٢.٠٣ ملیۆن بەرمیل نەوتی بەرهەمهێنانەوە و لە ساڵی ٢٠١٩ رۆژانە ٢.٤ ملیۆن بەرمیل و لە ساڵی ٢٠١٨ ش رۆژانە ٣.٨٣ ملیۆن بەرمیل نەوتی بەرهەمهێناوە.   هۆکاری کەمبوونەوەی ئاستی بەرهەمهێنانی نەوتیش لە دوای ساڵی ٢٠١٨ بۆ ئەو گەمارۆیانەی ئەمریکا دەگەڕێتەوە کە ئیدارەی دۆناڵد ترەمپ دوای چوونەدەری لە رێککەوتنامەی ئەتۆمی ئێران بەسەر ئەو وڵاتەی سەپاندوون.   بەگوێرەی دامەزراوە میدیاییەکان و کۆمپانیاکانی گواستنەوەی نەوت، لەو کاتەوەی ئەمریکا لە ساڵی ٢٠١٨ گەماڕۆی خستەسەر پیشەسازیی نەوتی ئێران، ئەو وڵاتە رێگە و تاکتیکی جیاواز بەکاردەهێنێت بۆ خۆدزینەوە لە گەماڕۆکانی ئەمریکا بۆ فرۆشتنی نەوتەکەی بەبێ ئەوەی واشنتن بتوانێت رێگە لەو تاکتیکانەی تاران بگرێت.   بەگوێرەی زانیارییەکانی بەشێک  لە کۆمپانیاکانی بواری گواستنەوەی نەوت، هاوکات هەندێ لە راپۆرتە هەواڵییەکانیش باس لەوە دەکەن کەشتییە نەوتهەڵگرەکانی ئێران یان ئەو کەشتیانەی نەوتی ئێران دەگوازنەوە لە هەندێ کات و شوێن سیستەمی رادارەکەیان دەکوژێننەوە، هەندێجاریش کەشتییە نەوتهەڵگرەکان ئاڵوگۆڕی بەو نەوتەکە دەکەن بۆ ئەوەی نەزانرێت نەوتە بارکراوەکە هی ئێرانە و سەرچاوەکەی بزردەکرێت.   سەرەڕای گەمارۆکان، ئێران بەردەوامە لە هەناردەی نەوت و ئامارە نافەرمییەکانیش باس لە بەرزبوونەوەی هەناردەی نەوتەکەی دەکەن، بەڵام ئامارە فەرمییەکانی خودی ئێران پێشانیدەدەن کە ئەو وڵاتە بڕێکی زۆر کەم نەوت هەناردە دەکات. پێشتر محەممەد باقر نەوبەخت، سەرۆکی رێکخراوی بودجە و پلاندانانی ئێران رایگەیاندبوو "بەداخەوە بەهۆی سزاکانی ئەمریکا تەنانەت دڵۆپێک نەوتیش هەناردە ناکەین".