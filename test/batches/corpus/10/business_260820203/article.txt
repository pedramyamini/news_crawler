هێڵەکە دوێنێ تەقییەوە و بەرپرسانی سووریاش بە هێرشێکی "تیرۆیستی" بۆ سەر ژێرخانی وزەی وڵاتەکەیان ئەژماری دەکەن.   غەسان تەراف، بەڕێوەبەری گشتیی کۆمپانیای گازی سووریا دەڵێت "لە کاژێر ٣: ٣٠ خولەکی بەیانی، پاسەوانەکان پێیان راگەیاندین لەبارەی ئاگرێکی گەورە لە ناوچەکە. ئێمە پێشبینیمان کرد هۆکاری ئاگرەکە تەقینەوەیەکی تیرۆریستی بێت، چونکە ئەو کارانە پێشتر چەند جارێک دووبارە بوونەتەوە. ئەوە ٢٥ ـەمین جارە هێڵی بۆری گازی عەرەب بکرێتە ئامانج. تیرەی بۆڕییەکە ٣٦ ئینجە و لە ئوردنەوە بۆ ناوچەی رەییان لە حومس راکێشراوە. ئەو هێڵە سووتەمەنی بۆ وێستگەکانی باشووری وڵات دابیندەکات".  رووداوی تەقینەوەی بۆریی گازی سووریا کاردانەوەی ناوخۆ و دەرەوەی بەدواداهات، وەزیری کارەبا و نەوت و سەرچاوە سرووشتییەکانی سووریا بە میدیای فەرمی وڵاتەکەیان راگەیاند، تەقینەوەکە رووداوێکی تیرۆریستی بووە. جەیمس جێفری، نێردەی تایبەتی ئەمریکا بۆ سووریاش لە جنێف بە رۆژنامەڤانانی گوت " ئەمریکا بەدوای ئەوەیە بۆ ئەوەی بزانێ کی بەرپرسە لە رووداوەکە، هاوکات ئاماژەی بەوەدا، تا رادەیەکی زۆر لەوە دڵنیان کە داعش ئەو کارەی کردووە، چونکە لەو ماوەیەدا چالاکییەکانی داعش لە ناوچەکە زیادیان کردووە".  روانگەی سووریش بۆ مافەکانی مرۆڤ رایگەیاند، دیار نییە کێ لەپشت هێرشەکەیە کە بووە هۆی چەندین تەقینەوە و کە لە دیمەشق بیستراون.  حکومەتی سووریا لەمساڵدا چەندینجار رایگەیاند، کەرتی نەوت و گازی کەوتووەتە ژێر هەڕەشە و هێرشی تیرۆیستی.  لە کانوونی دووەمی ئەمساڵ، حکومەتی سووریا رایگەیاند، لە دەریای نێوەڕاست بۆمب لە بۆرییەکانی گواستنەوەی نەوت کە بۆ پاڵاوگەی بانیاس دەچێت دانراون و تەقینەوە روویداوە، بەڵام  زیانەکان نەبوونەتە هۆی وەستانی کارکردن لە پاڵاوگەکە.  لە مانگی شووباتیش رایگەیاند "تیرۆریستان" بە مووشەک هێرشیان کردووەتە سەر دامەزراوە نەوتی و گازییەکان لە پارێزگای حومس. لە مانگی نیسان، وەزیری نەوتی سووریا رایگەیاند: بەهۆی هۆکاری ئەمنی لە بیابانی بادیە کارکردن لە چەند بیرێکی گاز وەستاوە.  لە مانگی حوزەیرانیش دیمەشق بێ ئەوەی ناوی لایەنەکە بێنێت رایگەیاند، هێرشکراوەتە سەر شەش بۆریی گواستنەوەی نەوت کە نەوت لە رێگەی تانکەرەوە بۆ بەندەری بانیاس دەگوازنەوە.   لە ساڵی ٢٠١١ ـەوە کە شەڕ لە سووریا دەستیپێکردووە کەرتی نەوت لەو وڵاتە تووشی زیانێکی زۆر بووە هاوکات بەشێک لە کێڵگە نەوتییەکان لەژێر کۆنترۆڵی دیمەشق نەماون، بەگوێرەی وەزارەتی کارەبای ئەو وڵاتەش لە ٢٠١١ ـەوە زیانی چوار ملیار دۆلار بەر کەرتی کارەبا کەوتووە بەشێوەیەک ٧٠ % ی وێستگەکانی کارەبا و تۆڕەکانی گواستنەوە بەهۆی شەڕ و پێکدادان وێران بوونە.