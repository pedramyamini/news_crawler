فەرەیدوون عەباسی، سەرۆکی کۆمیسیۆنی وزەی پەرلەمان رایگەیاند "کێشەکانی بازنەی نەوت و گازی پارێزگای ئیلام، لە پەرلەماندا تاوتوێ دەکرێت و گەشە بە کێڵگە نەوتییەکانی ئەم ناوچانە دەدرێت. قۆناخی دووەمی پاڵاوگەی گازی پارێزگای ئیلام جێبەجێ دەکەین و بودجەی ٣٩ ملیۆن یۆرۆمان بۆ دابینکردووە. لەم قۆناخەدا هەزار و ٢٠٠ هەلی کار بۆ گەنجانی نێوخۆی پارێزگاکە دابیندەکرێت".  لە رۆژهەڵاتی کوردستان سێ پارێزگای ئیلام، کرماشان و لوڕستان زۆرترین کێڵگەی نەوت و گازیان هەیە. لە پارێزگای ئیلام کە یەکێکە لە ناوچە بەناوبانگەکانی نەوت و گازی ئێران، ١٧ ملیار بەرمیل نەوتی یەدەگ و ١٤ تریلیۆن مەتر سێجا گاز هەیە. ساڵانە ٨٥ ملیۆن و ٧٠٠ هەزار بەرمیل نەوت و زیاتر لە ١٠ ملیۆن مەتری سێجا گاز لە پاڵاوگەکانی ئەو پارێزگایە بەرهەمدێت.  داهاتی نەوت و گازی کێڵگەکانی رۆژهەڵاتی کوردستان بەشێوەیەکی دیاریکراو روون نییە. زۆرجار بەرپرسانی لۆکاڵیی ئەو سێ پارێزگایە داوادەکەن بەشێک لە داهاتی کێڵگەکان بۆ پارێزگاکان خەرجبکەنەوە، بەڵام ئەوەی دیارە ئەوەیە کە بەردەوام ئاماری هەژاری و هەڵئاوسان لەو سێ پارێزگایەدا هەڵدەکشێت.  عەلی ئەکبەر بەستامی، نوێنەری ئیلام لە پەرلەمانی ئێران لە کۆبوونەوەی وەفدی وزەی پەرلەمانی ئێران گوتی "بەشی خەڵکی ئیلام لە کێڵگە نەوتەکان، تەنیا کرێکارییە. بەڕێوەبەرایەتیی سەرچاوە نەوتییەکانی ئەم پارێزگایە، مافی گەنجانی پسپۆڕی نێوخۆی پارێزگاکەیە. دەیان جار باس لە ئاماری خۆکوشتن و خۆسووتاندن لەنێو گەنجانی ئەم پارێزگایەدا کراوە، بەڵام کەس جارێک لە هۆکارەکەی نەپرسی".  بەپێی ئاماری فەرمیی حکومەتی ئێران، پارێزگاکانی لوڕستان، سنە، چوارمەحاڵ و بەختیاری، ئیلام و کرماشان لە پلەکانی یەکەم تاوەکو پێنجەمی رێژەی فەلاکەتی ئێراندان. رێژەی فەلاکەت رێژەی هەڵئاوسان و بێکارییە. رۆژهەڵاتی کوردستان سەرباری ئەوەی دەوڵەمەندە بە سەرچاوەی سرووشتی، بەڵام لەڕووی ئابوورییەوە بەراورد لەگەڵ ناوچەکانی دیکەی ئێران لە دۆخێکی خراپدایە.