بەپێی هەمان پێوەر، ئەگەر خاوەن پاسپۆرتی عێراقی بیت، وای لەو خەمەی کە بەرۆکت دەگرێت، تۆ.. خاوەنی ئەو پاسپۆرتەی کە بێهێزترین و بێمتمانەترین پاسپۆرتە لەسەر ئاستی جیهان، بۆ ساڵی ٢٠٢٠. جا حەزت لە گەشتە یان نا؟ هیچ لە دۆخەکە ناگۆڕێت، تۆ هاونیشتمانیی ئەو وڵاتەیت، زۆرترین سنووری وڵاتانت بەڕوودا داخراوە و کەمترین ژمارە وڵاتت لەبەردەستدایە، بۆ ئەوەی بەبێ ڤیزا رووی تێبکەیت. کەواتە، هەر بڕیارێکی گەشت لای تۆ، مانای پڕکردنەوەی دەیان فۆڕمی جیاواز و نۆرەگرتنی درێژ لە ریزی بەرکەوتنی چاوپێکەوتن و هەوڵدان بۆ وەرگرتنی ڤیزای وڵاتانە.  تاکە وڵات کە هەمان خەمی گەشتکردنی هاونیشتمانییەکانی بەرز راگرتووە و پێش عێراق کەوتووە، بێگومان ئەفغانستانە.  پێنوێنی Henley Passport Index , لە نوێترین پۆلێنبەندی پاسپۆرتەکان لەسەر ئاستی هەموو جیهاندا بۆ ساڵی ٢٠٢٠، پلەی یەکەم و دووەمی لەسەر ئاستی جیهان بەهەردوو پاسپۆرتی ژاپۆنی و سەنگاپوری بەخشیووە، وەک بەهێزترین پاسپۆرتی جیهان، لە کاتێکدا پاسپۆرتەکانی ئەمریکا و بەریتانیا پاشەکشەی بەرچاویان لە ریزبەندییەکەدا کردووە و لە بەرامبەر ئەواندا، پاسپۆرتی ئیماراتی، قەڵەمبازی بەرچاوی داوە.  ساڵی ٢٠١٨، هەمان پێنوێن کە لە ریزبەندکردنی پاسپۆرتەکاندا پشت بە ژمارەی ئەو وڵاتانە دەبەستێت، کە بە پاسپۆرتی هەر وڵاتێک دەتوانی بەبێ ڤیزا گەشتی بۆ بکەیت ئاشکرای کرد پاسپۆرتی عێراق، سووریا، لوبنان، یەمەن، فەڵەستین، لیبیا، سوودان و ئێران لە ژێرەوەی ریزبەندی هەموو وڵاتاندا بوون و بەوەش پلەی خراپترینەکانی سەر ئاستی جیهانیان وەرگرتبوو. ساڵی دواتر واتە ٢٠١٩، بەپێی هەمان پێنوێن شتێکی ئەوتۆ لە ریزبەندی ئەو وڵاتانەدا نەگۆڕا، ئومێد هەبوو ئەمساڵ هەندێک گۆڕانکاری رووبدەن، بەڵام ئەو ئومێدە نەبووە راستی.  تائێستا سوورییەکان توانای گەشتکردن بۆ ٢٩ دەوڵەتیان هەیە بەبێ ڤیزا، ئەمە بۆ وڵاتێک کە زیاتر لە حەوت ساڵە، لە جەنگی ناوخۆییدایە و سێ بەشی وڵاتەکە بەهۆی شەڕەوە وێرانبووە و ئابوورییەکەی داتەپیوە و نیوەی دانیشتووانەکەی پەناهەندەی وڵاتانن، لەوانەیە بەشتێکی ئاسایی بێتە بەرچاو، بەڵام سەیر لەوەدایە لە ریزبەندی پێنوێنەکەدا، پاسپۆرتی سووری هێشتا پلەیەک لە پێش پاسپۆرتی عێراقییەوەیە. بەڵام پاسپۆرتی ئەفغانی، پلەیەک لە دوای عێراقە.  پاسپۆرتی عێراق توانای گەشتکردن بۆ ٢٨ دەوڵەت بەبێ ڤیزا هەیە، ئەمەش کەمترین ژمارەی وڵاتانە بۆ گەشتکردن بەبێ ڤیزا لە جیهاندا (جیا لە ئەفغانستان). لە پاش سووریا و عێراق، یەمەن پلەی سێیەمی خراپترین پاسپۆرتی وەرگرتووە و ٣٣ دەوڵەت بەبێ ڤیزا، رێگە بە هاونیشتمانییانی یەمەن دەدەن، بچنە ناو خاکەکانیانەوە. هەرچی لیبیایە پاسپۆرتەکەی، پلەیەک بەرزترە و ٣٧ دەوڵەت رێگەی بە گەشتی لیبییەکان بەبێ ڤیزا دەدەن.  لوبنانییەکان بۆیان هەیە بەبێ ڤیزا گەشت بۆ ٤٠ دەوڵەت بکات، سوودان لەو نزمترە و تەنیا ٣٧ دەوڵەتی بێ ڤیزای تۆمارکردووە بۆ گەشتکردن. دەوڵەتانی دیکەی وەک میسر، جەزائیر و ئوردن، هەریەکەیان ژمارەی وڵاتی رێگەدەر بەگەشتکردنی هاونیشتمانییەکانیان، بەبێ ڤیزا بەدوای یەکدا بریتییە لە ٤٩، ٥٠ و ٥١.  هیچ سەیر نایەتە بەرچاو دەوڵەتانی عەرەبی لەو ریزبەندییە خراپەدابن، چونکە زۆرینەی کێشە و گرفت، ناکۆکی و شەڕەکانی ئێستای جیهان، لەم ناوچەیەدا چڕبوونەتەوە، ئابوورییەکانیان لاوازە و ناکۆکیی مێژووییان لەسەر بنەمای خاک، نەتەوە، ئاین و مەزهەب لەگەڵ زۆرترین وڵاتانی دونیادا هەیە و بەوەش پەیوەندییەکانیان کێشەی زۆری لەگەڵ وڵاتان تێدایە و متمانە بە هاونیشتمانییەکانیان، لە ئاستێکی زۆر نزمدایە.  کاتێک تەماشای وڵاتانی ناوچەکە دەکەین، دەبینین پاسپۆرتی ئیماراتی لە دۆخێکی باشتردایە بەبەراورد بە وڵاتانی دیکەی ناوچەکە، ئەمەش بێگومان پەیوەندی بەباشی و هەبوونی پەیوەندی حکومەتی ئیمارات لەگەڵ زۆرینەی وڵاتانی دیکەدا، هەیە. هەرئەوەش وایکردووە ئیمارات لە ریزبەندی گشتیی پاسپۆرتەکانی جیهاندا، هەندێک بچێتە پێشەوە.  هەمان شت بۆ پاسپۆرتی تورکیاش راستە، لە رووی باشتربوون لە ریزبەندی گشتیی پاسپۆرتە جیهانییەکان لەچاو ساڵی رابردوودا. هەڵگرانی پاسپۆرتی تورکیا دەتوانن بەبێ ڤیزا بچنە ١١١ دەوڵەت لە ساڵی ٢٠٢٠ دا لە کاتێکدا ژمارەی ئەو دەوڵەتانە ساڵی پێشتر ١١٠ دەوڵەت بوو.  پاسپۆرتی کوێت رێگەی گەشتکردن بۆ ٩٥ وڵات بەبێ ڤیزای پێدراوە لەسەر ئاستی جیهاندا، لە بەرامبەردا هەڵگرانی پاسپۆرتی قەتەری دەتوانن بچنە ٩٣ وڵات بەبێ ڤیزا، بەڵام بەحرەینییەکان ٨٢ وڵاتیان هەیە بەبێ ڤیزا گەشتی بۆ بکەن. کەچی سعودیە کە لە رووی ئابوورییەوە لە زۆر لەو وڵاتانە بەهێزترە کە پێشی کەوتوون، هاونیشتمانییەکانی توانای گەشتکردن بۆ ٧٧ دەوڵەتیان هەیە بەبێ ڤیزا.  بەگەڕانەوە بۆ پاسپۆرتی ئیماراتی، دەردەکەوێت ئەو پاسپۆرتە لە ماوەی دە ساڵی رابردوودا، گەشەی بەرچاوی کردووە و قەڵەمبازی گەورەی ناوە، بەجۆرێک لە دە ساڵدا ٤٧ پلەی بەرەو باشبوون بڕیووە. ساڵی ٢٠٢٠ ریزبەندی پاسپۆرتی ئیماراتی، هەژدەیەمین باشترینی سەر ئاستی جیهانە، چونکە دانیشتووانی ئەو وڵاتە و هەڵگرانی پاسپۆرتەکەی، دەتوانن سەردانی ١٧١ دەوڵەت بکەن بەبێ ڤیزا، لە کاتێکدا ئیماراتییەکان لە ساڵی رابردوودا توانای گەشتکردنیان بۆ ١٦٧ وڵات هەبوو بەبێ ڤیزا.  ساڵی ٢٠١٩، پێشەنگی باشترین پاسپۆرت لە جیهاندا و پلەی یەکەمی ریزبەندییەکە، بەدەست هەردوو پاسپۆرتی ژاپۆنی و سەنگاپورییەوە بوو، هەڵگرانی ئەو دوو پاسپۆرتە دەیانتوانی سەردانی ١٨٩ دەوڵەت بکەن بەبێ ڤیزا. ساڵی رابردوو هەردوو وڵات توانییان پێشەنگی ریزبەندییەکە لە پاسپۆرتی ئەڵمانی بستێننەوە، کە ساڵی ٢٠١٨ لە پێشەنگی باشترینی جیهاندا بوو.  لەگەڵ هاتنی ٢٠٢٠ دا دۆخی هەردوو وڵات باشتر بوو، هەڵگرانی پاسپۆرتی ژاپۆنی ئێستا توانای گەشتکردنیان بۆ ١٩١ دەوڵەت هەیە بەبێ ڤیزا، لە کاتێکدا هەڵگرانی پاسپۆرتی سەنگاپوورە، دەتوانن بچنە ١٩٠ وڵاتەوە بەوەش پلەی دووەمیان هەیە لەسەر ئاستی هەموو جیهان.  واپێدەچێت ئاسیا کۆنترۆڵی سەرەوەی باشترینەکانی جیهانی لەمساڵدا کردبێت. پلەی سێیەمی ریزبەندی باشترینەکانی جیهان، بەدەست کۆریای باشوورەوەیە، ئەو وڵاتە لەگەڵ ئەڵمانیادا یەکسانبووەتەوە کە لە هەمان پلەدایە. دانیشتووانی هەردوو وڵات دەتوانن بچنە ١٨٩ وڵات بەبێ ڤیزا.  پۆلێنبەندی پاسپۆرتی هەریەکە لە ئەمریکا و بەریتانیا لەگەڵ چوونە ناو ساڵی ٢٠٢٠، پاشەکشەی بەخۆوە بینیووە، ئەمریکا پلەی هەشتەمی لەسەر ئاستی هەموو جیهان بەدەستهێناوە و لەوەدا هاوبەشی بەریتانیایە، کە هەریەک لەو دوو وڵاتە، هاوبەشن لە ژمارە ١٨٤ دا کە هەڵگرانی پاسپۆرتەکانیان دەتوانن بەبێ ڤیزا گەشتیان بۆ بکەن.  هەردوو دەوڵەت، هەرچەندە ساڵی رابردوو، گەشتی بێ ڤیزایان بۆ ١٨٣ دەوڵەت هەبوو، بەڵام لە پلەی شەشەمی جیهاندا بوون، کەچی ئەمساڵ وێڕای زیادبوونی ژمارەی دەوڵەتەکان، پاشەکشەیان کردووە.  بەچاودانە سەر بەریتانیا، دەردەکەوێت پاسپۆرتی ئەو وڵاتە لە ساڵی ٢٠١٤ ەوە بەردەوام لە پاشەکشەدایە. ئەوکات بەریتانیا پێشەنگی جیهان بوو، بەڵام لەگەڵ دروستبوونی کێشەی بریگزێت و هەوڵی بەریتانیا بۆ چوونە دەرەوە لە یەکێتیی ئەوروپا، ئەو وڵاتە بەردەوام پاشەکشە دەکات و تائێستاش بەردەوامە.  سەرپەرشتیارانی ' هینلی ' کە پێنوێنە جیهانییەکەی ریزبەندکردنی پاسپۆرتەکانە لەسەر ئاستی هەموو جیهان، پێشبینیدەکەن لە ساڵانی داهاتووشدا بەریتانیا لە پاشەکشە لە ریزبەندەکانی پێشەوە بەردەوام بێت. ئەمەش پاش بڕیاردان و کارکردن بۆ چوونە دەرەوە لە یەکێتیی ئەوروپا.  پێدەچێت بەریتانیا بەهۆی چوونە دەرەوە لە یەکێتیی ئەوروپا، تەنیا لە رووی سیاسی و ئابوورییەوە زیان نەکات، بەڵکو برێگزێت، کاریگەریی لەسەر توانای پاسپۆرتەکەشی دروستکردووە.  چەندین دامەزراوە و پێنوێنی جیاواز، کار لە ریزبەندی باشترین و خراپترین پاسپۆرتەکانی جیهاندا دەکەن، بەڵام دیارترینیان ' هێنلی ' یە.  لیستەکانی هێنلی، یەکێکە لە بەهێزترین و متمانەدارترین لیستەکانی هەڵسەنگاندن و دەستنیشانکردنی هێزی پاسپۆرتەکان لە جیهاندا، ئەمەش بەپێی ژمارەی ئەو وڵاتانەی هەر پاسپۆرتێک دەتوانێ گەشتی بەبێ ڤیزا پێبکات.  Henley Passport Index لە هەڵسەنگاندن و دەستنیشانکردنی پاسپۆرتی دەوڵەتاندا، پشت بە راپۆرتە بەردەوامەکانی ئاژانسی گواستنەوەی ئاسمانی IATA، دەبەستێت کە رووماڵی ١٩٩ پاسپۆرتی دەوڵەتان دەکات، لەگەڵ ٢٢٧ ئاراستەی گەشتکردن بە پاسپۆرتەکان. لیستەکەش بەشێوەی بەردەوامی ساڵانە، ئەپدەیت دەکاتەوە.  ئەوە هەر ' هینلی ' نییە بایەخ بەریزبەندی پاسپۆرتەکانی جیهان دەدات، بەڵکو پێنوێنی ' ئارتۆن کاپیتاڵ ' هەمان کار دەکات، بەڵام بەشێوازێکی دیکە.  ئەو پێنوێنە، رووماڵی پاسپۆرتی ١٩٣ دەوڵەتی ئەندامی نەتەوە یەکگرتووەکان دەکات، لەگەڵ پاسپۆرتی شەش هەرێمدا کە بریتین لە تایوان و ماکاو، کە چین هێشتا وەک دەوڵەتی سەربەخۆ مامەڵەی لەگەڵدا ناکات، هەروەها هۆنگ کۆنگ، کە هەمان مامەڵەی لەلایەن چینەوە لەگەڵدا دەکرێت، هەروەها کۆسۆڤۆ، فەڵەستین و ڤاتیکان. لە ریزبەندی هەرێمەکاندا، ' ئارتۆن کاپیتاڵ ' ئەو هەرێمانە ئەژمار ناکات کە بەدەوڵەتانی دیکەوە لکاون.  بەپێی ریزبەندی ' ئارتۆن کاپیتاڵ ' بۆ ساڵی ٢٠٢٠، ریزبەندی بەهێزترین پاسپۆرتی دەوڵەتان بەدەست ئیماراتەوەیە، کە دەکرێ گەشتی ١٧٩ دەوڵەتی بەبێ ڤیزا بۆ بکرێت، دوای ئەویش ئەڵمانیا، فینلاند، لۆکسمبۆرگ و ئیسپانیا دێن کە هاووڵاتیەکانیان دەتوان بەبێ ڤیزا سەردانی ١٧٢ دەوڵەت بکەن.  ریزبەندی باشترین پاسپۆرتەکان:  - کۆریای باشوور و ئەڵمانیا ١٨٩ دەوڵەت.  - ئیتاڵیا و فینلاند ١٨٨ دەوڵەت.  - ئیسپانیا، لۆکسمبۆرگ و دانیمارک ١٨٧ دەوڵەت.  - سوێد و فەرەنسا ١٨٦ دەوڵەت.  - سویسرا، پۆرتوگال، هۆڵەندا، ئێرلەندا و نەمسا ١٨٥ دەوڵەت.  - ئەمریکا، بەریتانیا، نەرویج، یۆنان و بەلجیکا ١٨٤ دەوڵەت.  - نیوزیلاند، ماڵتا، کۆماری چیک، کەنەدا و ئوسترالیا ١٨٣ دەوڵەت.  - سلۆڤاکیا، لیتوانیا و هەنگاریا ١٨١ دەوڵەت.  ریزبەندی خراپترین پاسپۆرتەکان:  - کۆریای باکوور و سوودان، ٣٩ دەوڵەت.  - نیپاڵ و فەڵەستین ٣٨ دەوڵەت.  - سۆماڵ و پاکستان ٣٢ دەوڵەت.