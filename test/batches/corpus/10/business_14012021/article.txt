حکومەتی هەرێمی کوردستان مەبەستیەتی کەرتی گازی سرووشتی بە چەشنێک پەرەی پێبدرێت کە پێداویستییەکانی ناوخۆ بۆ دابینکردنی کارەبا و هەروەها گەرمکردنەوە و پێشەسازی پێ دابینبکرێت و هەروەها بەشێکی هەناردەی عێراق و تورکیا و تەنانەت ئەوروپاش بکرێت.   یەکێک لەو بابەتانەی کە حکومەتی هەرێمی کوردستان و حکومەتی فیدراڵی عێراق لەکاتی دانوستاندندا لەسەر بودجە و نەوت تاوتوێیان کرد، پرسی بەکارهێنانی گازی هەرێمی کوردستانە بۆ دابینکردنی ناوچەکانی دیکەی عێراق.  بەپێی رێککەوتنی نێوان حکومەتی هەرێمی کوردستان، کۆمپانیای داناگاز لە چوارچێوەی کۆنسێرتیۆمی پێرڵ پێترۆڵیۆم پابەند دەبێت بە بەرزکردنەوەی ئاستی بەرهەمهێنانی گازی سروشتی لە هەرێمی کوردستان بۆ نزیکەی ١ ملیار پێی سێجا لە رۆژێکدا.   ئەم بڕە لە گازی سرووشتی نەک تەنیا پێداویستییە ناوخۆییەکانی هەرێمی کوردستان دابیندەکات، هاوکات ئەوەندە هەیە کە بکرێت هەناردەی ناوچەکانی دیکەی عێراق و وڵاتانی دیکە بکرێت.  عێراق دووەم گەورەترین سوتێنەری گازە لەدوای رووسیا، بەگوێرەی ئامارێکی بانکی جیهانی کە لە تەمووزی ئەمساڵ بڵاوکرایەوە، لە ٢٠١٩ دا عێراق بڕی ١٨ ملیار مەتر سێجا گازی سووتاندوە.  % ٢٠ ـی بودجەی عێراق بۆ دابینکردنی کارەبا و سووتەمەنی دەڕوات و حکومەتی عێراق بەردەوام رەخنەی لێدەگیرێت کە قەبارەیەکی زۆر گاز بەفیڕۆدەدات و لەجیاتی کەڵک وەرگرتن لە سەرچاوە ناوخۆییەکان، پشتی بە هاوردکردنی گاز و کارەبا لە دەرەوە بەستووە.