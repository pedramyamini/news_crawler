ئاژانسی بازرگانی و پەرەپێدانی سەر بە نەتەوەیەکگرتووەکان ناسراو بە UNCTAD، لە توێژینەوەیەکدا پێشبینیدەکات بۆ جاری یەکەم لەدوای ساڵی ٢٠٠٥ کۆی وەبەرهێنانی بیانی دادەبەزێت بۆ خوار تریلیۆنێک دۆلار لەکاتێکدا لە ساڵی ٢٠١٩ پێش بڵاوبوونەوەی ڤایرۆسی کۆرۆنا بەهای وەبەرهێنانی بیانی تریلیۆنێک و ٥٤ ملیار دۆلار بوو.  بەگوێرەی ئەو راپۆرتە پاشەکشەی وەبەرهێنانی بیانی لە ساڵانی ٢٠٢٠ و ٢٠٢١ بەردەوام دەبێت و لە ساڵی ٢٠٢٢ ش گەشەی وەبەرهێنانی بیانی لەسەرخۆ دەبێت.  ئامارەکانی پەیوەست بە وەبەرهێنانی بیانی پیشانیدەدن پاشەکشەکە لە وڵاتانی ئەمریکای لاتین دووهێندە دەبێت، لە وڵاتە گەشەکردووەکانی ئاسیا رێژەی پاشەکشەکە لەنێوان ٣٠ % بۆ ٤٥ % و لە وڵاتانی ئەفریقاش ٢٥ % بۆ ٤٠ % دەبێت، هاوکات وڵاتانی پیشەسازیش بەدەرنین لە پاشەکشەی راستەوخۆی وەبەرهێنان و بەتێکڕا لەو وڵاتانە ٢٥ % بۆ ٤٠ % دادەبەزێت.   موخیسا کیتویی، سکرتێری گشتی ئاژانسی بازرگانی و پەرەپێدانی سەر بە نەتەوەیەکگرتووەکان پێیوایە رەوشی ئابووری جیهان ئێستا زۆر لە سەردەمی قەیرانی دارایی ٢٠٠٨ خراپترە. هەروەها دەڵێت، ڤایرۆسی کۆرۆنا بووەتەهۆی وەستانی بەرهەمهێنان و زنجیرەی دابینکردن لە زۆربەی کەرتە ئابوورییەکان، کەمبوونەوەی چالاکی لە کەرتی پیشەسازی و شۆکی بێوێنەی بەکاربردن.  پێشتر نەتەوەیەکگرتووەکان رایگەیاندبوو هەر دوو ساڵی ٢٠٢٠ و ٢٠٢١ بۆ ئابووری جیهان شۆکهێنەرن و بە تێکڕا ٨.٥ تریلیۆن دۆلار زیان بە ئابووری وڵاتان دەگات ئەوەش هەموو ئەو قەرەبووەی لە چوار ساڵی رابردوودا ئابووریی جیهان لە قەیرانی دارایی ساڵی ٢٠٠٨ و ٢٠٠٩ بەدەستی هێنابوو، لەنێودەچێتەوە.  نەتەوەیەکگرتووەکان پێیوایە شەڕی ڤایرۆسی کۆرۆنا درێژخایەنە و تێچوویەکی زۆریشی دەوێت، لەهەمانکاتدا ساڕێژبوونەوەی زیانە ئابوورییەکان لەسەرخۆ دەبێت.   بڵاوبوونەوەی ڤایرۆسی کۆرۆنا قەیرانێکی سەختی بۆ تەواوی کەرتە ئابوورییەکان دروستکردووە. لەکاتێکدا رۆژانە ژمارەی تووشبووان بە پەتاکە زیاددەبێت و رێکخراوی تەندروستیی جیهانیش ڤایرۆسەکەی بە پەتایەکی جیهانی ناساندووە، بازاڕە داراییەکان و ئابووری جیهان کەوتووەتە ژێر کاریگەری ڤایرۆسەکە.  سندووقی نێودەوڵەتی دراو، ئای ئێم ئێف، ئاماژەی بەوەداوە بەهۆی کاریگەری بڵاوبوونەوەی ڤایرۆسی کۆرۆنا، ئابووری جیهان چووەتە نێو قۆناخی سستبوون کە زۆر لە قەیرانی دارایی ساڵی ٢٠٠٨ خراپترە و قەیرانی ئابووری ساڵی ٢٠٢٠ یش، قەیرانێکی زۆر قووڵ دەبێت.