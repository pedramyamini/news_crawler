خەلیل حەیدەری، بەڕێوەبەری گشتیی گومرکی پارێزگای کرماشان لە رۆژهەڵاتی کوردستان رایگەیاند یەک ملیۆن و ٣٤٠ هەزار تۆن کاڵا و شتومەک بە بەهای ٥٦٢ ملیۆن دۆلار لە دەروازەی پەروێزخانەوە هەناردەی هەرێمی کوردستان کراوە.  خەلیل حەیدەری ئاماژەی بەوەداوە ئەو کاڵایە و بەهاکەی کە لە ماوەی ئەو چوار مانگە هاوردەکراوە، بەراورد بە هەمان ماوە لە ساڵی رابردوو، لە رووی کێشەوە ٧٨ % زیادی کردووە، لە رووی بەهاشەوە ٣٣ % بەرزبووەتەوە.   بە گوتەی حەیدەری، دەروازەی پەروێزخان قەرەباڵخترین دەروازەی بازرگانیی نێوان پارێزگای کرماشان و هەرێمی کوردستان بووە. دوای پەروێزخانیش زۆرترین کاڵا و شتومەک لە دەروازەی بازرگانیی شێخ سڵە (پشتە) هەناردەکراوە بەوپێیەی ٢٢٦ هەزار تۆن کاڵا بە بەهای ١١٥ ملیۆن دۆلار لەو دەروازەیە هەناردەکراوە.  بەڕێوەبەری گشتی گومرکی پارێزگای کرماشان هەروەها رایگەیاند لە دەروازەی شۆشمی ١٢٤ هەزار تۆن کاڵا بە بەهای ١٣ ملیۆن دۆلار لە پارێزگای کرماشانەوە هەناردەی هەرێمی کوردستان کراوە.  حەیدەری رایگەیاند بە گشتی لە چوار مانگی رابردوودا بایی ٦٩٠ ملیۆن دۆلار کاڵا هەناردەی هەرێمی کوردستان کراوە و زیاترین ئەو کاڵایانەش کە هەناردەکراون بریتی بوون لە تەماتە، دۆشاوی تەماتە، پەنیر و ئامێری فێنککەرەوە (موبەڕیدە) و رۆنی پیشەسازی.  لە ساڵی رابردووی هەتاوی بەپێی گوتەی بایی ٢.٢ ملیار دۆلار کاڵا لە کرماشانەوە هەناردەی هەرێمی کوردستان کراوە.