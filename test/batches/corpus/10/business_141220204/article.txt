رۆژی دووشەممە ٢٠٢٠/١٢/١٤ ماجد حەنتووش، وەزیری کارەبای عێراق، لە کاتی سەردانەکەیدا بۆ میسر، بە فەرمی عێراقی رایگەیاند: "کار بۆ تەواوکردنی پرۆژەی بەستنەوەی تۆڕی کارەبای نیشتمانی بە تۆڕی کارەبای ئوردنەوە دەکەین کە درێژیی هێڵی بەستنەوەیان نزیکەی ٣٠٠ کیلۆمەترە و لە ماوەی دوو ساڵدا تەواو دەبێت. "  ماجد حەنتووش ئاماژەی بەوە دا، دواتر دەست بە بەستنەوەی تۆڕی کارەبای نیشتمانی لەگەڵ میسر دەکەن کە لە ماوەی سێ ساڵدا تەواو دەبێت.  وەزیری کارەبای عێراق گوتی: "ئەو پرۆژانەش بژارەمان دەدەنێ کە باشترین سەرچاوەی دابینکردنی کارەبا بەپێی بەرژەوەندیی عێراق و گونجاویی نرخەکان هەڵبژێرین، جا ئەو بەستنەوە لەگەڵ ئێران بێت یان سعودیە، سووریا یان ئوردن. "  وەزیری کارەبای عێراق ئاشکراشی کرد، عێراق لە وەرزی زستاندا پێویستی بە ١٠ هەزار مێگاوات کارەبایە، بەڵام لە وەرزی هاویندا پێویستی بە ٢٨ هەزار مێگاواتە، ئەو بڕەش بە هاوئاهەنگی لەگەڵ میسر دابیندەکەن.  پێشتر ئەحمەد عەبادی، گوتەبێژی وەزارەتی کارەبای عێراق، بە تۆڕی میدیایی رووداوی راگەیاند: "لەبارەی بابەتی بەستنەوەی تۆڕی کارەبا لەگەڵ شانشینی ئوردن یاداشتنامەیەکی لێکتێگەیشتن واژۆ دەکرێت بۆ راکێشانی هێڵی ریشە - قایم. هەروەها وێستگەی ٤٠٠ ـی گۆڕین دروست دەکرێت بۆ بەستنەوەی لەگەڵ هێڵی گواستنەوە لە ئوردنەوە. ئەو پرۆژە لە ٢٦ مانگدا جێبەجێ دەکرێت. لە قۆناخی یەکەمدا ١٥٠ مێگاوات دەگوازێتەوە، لە دواقۆناخیشدا ٩٦٠ مێگاوات دەگوازێتەوە، تائێستا کۆمپانیای جەنەراڵ ئەلیکتریک سەرقاڵی رووپێوکردنی رێڕەوی هێڵەکەیە، لەگەڵ دەستنیشانکردنی خاڵەکانی بەستنەو. ە"  ئەحمەد عەبادی باسی لەوەش کرد، عێراق ٨٠ % ی پرۆژەی بەستنەوەی تۆڕی کارەبای لەگەڵ کەنداو تەواو کردووە و ئەوان باسی هێڵی فاو - ئەبوفلووس یەک دەکەن کە ئێستا ئامادەیە، لەگەڵ پرۆژەی دووەم کە فاو - ئەبوفلووس دووە و ٦٠ % ـی تەواو بووە. عێراق ئێستا پێویستی بە ٢٧ هەزار مێگاوات کارەبایە، بەڵام لووتکەی بەرهەمهێنانی دەگاتە ١٩ هەزار و ٢٠٠ مێگاوات.  بەڵام فالح خەزعەلی، ئەندامی لیژنەی نەوت و وزە لە پەرلەمانی عێراق بە تۆڕی میدیایی رووداوی راگەیاند، "ئەو پلانە روونە کە بۆ نەهێشتنی هاوئاهەنگییە لەگەڵ ئێران. هاوکات دۆزینەوەی پرۆژەیەکی جێگرەوەیە بۆ هاوئاهەنگی لە کەرتی وزە لەگەڵ وڵاتانی دیکەی جێگرەوەی ئێران، بەڵام ئەوەی کە بۆ ئێمە گرنگە بەرژەوەندیی عێراق لەمەدا لە کوێدایە. ئێمە لەگەڵ بەرژەوەندیی گەلی عێراقداین ئاخۆ لەگەڵ ئەمریکا بێت یان ئێران، یاخود لەگەڵ هەر لایەنێکی دیکەدا بێت.  هەرچەندە عێراق لە ساڵی ٢٠١٩ دا گرێبەستێکی بە گوژمەی ١٤ ملیار یۆرۆ بۆ نۆژەنکردنەوە و دروستکردنی چەند وێستگەیەکی بەرهەمهێنانی کارەبا لەگەڵ کۆمپانیای سیمێنسی ئەڵمانی واژۆ کرد، بەڵام تائێستاش رۆژانە ١٢٠٠ مێگاوات کارەبا لە ئێران دەکڕێت.