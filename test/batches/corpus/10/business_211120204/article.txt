برۆنۆ لۆماغی، وەزیری دارایی فەرەنسا لە میانەی سەردانیدا بۆ کارگەیەکی بەرهەمهێنانی ئامێری ئەلیکترۆنی تایبەت بە پیشەسازیی ئاسمانی دەڵێت، هەموو کارێک دەکەن بۆ ئەوەی ئابووریی فەرەنسا ساڵی داهاتوو ببووژێتەوە.  برۆنۆ لۆماغی، وەزیری دارایی فەرنسا گوتی " بووژانەوەی ئابووری خەریکە روودەدات. نابێت هیچ کاتێک بەفیڕۆ بدەین. ئەوەش لەبەر ئەوەیە کە لەپێناو گەیشتن بە ئاستی ئابووری پێش قەیرانی کۆرۆنا، هەر لە ئێستاوە ئێمە دەستمان بە چالاکییە ئابوورییەکانمان کردووە. ئەمە ئامانجی منە، کە لە ساڵی ٢٠٢١ بووژانەوەی ئابووریی فەرەنسا رووبدات و لە کۆتاییەکانی ساڵی ٢٠٢٢ یشدا بگەینە ئاستی ئابووری پێش سەردەمی کۆرۆنا. "  فەرەنسا، دووەم هێزی ئابووری ئەوروپا زیانێکی گەورەی بەهۆی ڤایرۆسی کۆرۆنا پێگەیشتووە و نیگەرانە شەپۆلی نوێی کۆرۆنا و سنووردارکردنی هاتووچۆ و داخستنی بەشێک لە بازاڕەکان گەشانەوەی ئابووری ئەو وڵاتە پەکبخات.  وەزیری دارایی فەرەنسا ئاماژە بەوەش دەدات "بە نیازین بە بڕی دوو ملیار یۆرۆ پاڵپشتی لە وەبەرهێنانی پیشەسازی بکەین. ئەوەش پاڵپشتیکردن لە ٥٠٠ کۆمپانیا لەخۆدەگرێت. ئەم دەستپێشخەرییە یارمەتیمان دەدات دووبارە پیشەسازی فەرەنسا ببووژێنینەوە و ئەو کۆمپانیایانە چالاک بکەینەوە. بۆ نموونە لەم کارگەیەدا بەبڕی ١.٥ ملیۆن یۆرۆ پاڵپشتیمان لە بەرهەمێکی ئەلیکترۆنی کردووە کە لە پیشەسازی ئاسمانیدا بەکاردێت. "  بەهۆی کاریگەرییە نەرێنییەکانی بڵاوبوونەوەی ڤایرۆسی کۆرۆنا، ئابووریی فەرەنسا بە رێژەی ١٣.٥ % پاشەکشەی کرد، بەڵام لە چارەکی سێیەمدا ئابووری ئەو وڵاتە بەرێژەی ١٨.٢ % گەشەی کرد، کە لەسەر ئاستی وڵاتانی ئەوروپی بە زیاترین گەشەکردن ئەژمار دەکرێت.