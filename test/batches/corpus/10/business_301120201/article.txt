کاژێر ٤ی دوای نیوەڕۆی ئەمڕۆ دووشەممە، کۆبوونەوەی ئۆپێک بەرێوەدەچێت و وەزیرانی وزە و نەوتی وڵاتانی بەرهەمهێنەری نەوتی ئەندام لەو رێکخراوە، بڕیار لەسەر بڕی ئاستی کەمکردنەوەی نەوت دەدەن کە ئایا لەو ئاستەی ئێستایدا بهێڵنەوە، یان ئاستی بەرهەمهێنان زیاتر بکەن.  بەرەبەیانی ئەمڕۆ دووشەممە نرخی نەوتی برێنت لە کاتی کردنەوەی بازاڕەکانی ئاسیادا بەرێژەی ١ % دابەزی و هەر بەرمیلێکی بە ٤٧ دۆلار و ٧٧ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکاش بە ٤٥ دۆلار و ١٣ سەنت مامەڵەی پێوەکرا.  وەک کۆبوونەوەیەکی ئامادەکاری، وەزیرانی وزەی سعودیە و رووسیا رۆژی یەکشەممە لەگەڵ چەند ئەندامێکی دیکەی ئۆپێک لەرێگەی ئۆنلاینەوە کۆبوونەوە، بەڵام نەگەیشتنە هیچ رێککەوتنێک لەسەر ئەوەی چۆن گۆڕانکاری لە قەبارەی کەمکردنەوەکان بکەن.  ئێستا بەرهەمهێنەرانی نەوتی ئەندام لە رێکخراوی ئۆپێک و دەرەوەی ئەو رێکخراوە لە چوارچێوەی رێککەوتنێکی نێوانیان رۆژانە ٧.٧ ملیۆن بەرمیل کەمتر دەخەنەبازاڕەوە.  پێشتر ئەندامانی ئۆپێک و بەرهەمهێنەرانی دەرەوەی ئەو رێکخراوە رێککەوتبوون کە بڕی کەمکردنەوەکان لە سەرەتای ساڵی داهاتووەوە ٢ ملیۆن بەرمیل کەمبکەنەوە، بەڵام دوای سەرهەڵدانی شەپۆلی دووەمی کۆرۆنا لە ئەوروپا و ئەمریکاو کەمکردنەوەی خواست بۆ بەکارهێنانی نەوت، بەرهەمهێنەرانی نەوت لەوە دەکۆڵنەوە کە بڕی کەمکردنەوەکان وەک خۆی بهێڵنەوە و بەردەوام بن لە کەمکردنەوەی رۆژانە ٧.٧ ملیۆن بەرمیل بە مەبەستی جێگیرکردنی نرخەکانی نەوت.