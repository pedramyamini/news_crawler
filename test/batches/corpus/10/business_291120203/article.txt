جووتیاران لە دژی چەندین بڕیاری نوێی حکومەت کە پێیانوایە دەبێتە هۆکاری دابەزینی نرخی دانەوێڵە و بەروبوومی کشتوکاڵی، خۆپێشاندان دەکەن. خۆپێشاندەران لەگەڵ هێزەکانی پۆلیس پێکداهەڵپژان.  حکومەتی هیندستان بڕیاریداوە کۆتایی بهێنێت بە کڕینی دانەوێڵە و بەروبوومی کشتوکاڵی جووتیاران بە نرخی گەرەنتیکراو. ئەم بڕیارەی حکومەت جووتیارانی نیگەران کردووە و پێیانوایە ناچاریان دەکات بەروبوومەکانیان بفرۆشنە ئەو کۆمپانیایانەی کە بە دڵی خۆیان نرخ بۆ بەرهەمەکانیان دیاری دەکەن.  راکیش پرادانی جووتیار دەڵێت: "هێشتا پارەی بەرهەمی قامیشی شەکرمان لەلایەن حکومەتەوە پێنەدراوە. تەنانەت نرخەکەشی دەستنیشان نەکراوە. ئێمە دژی ئەو سێ یاسایەین کە پەسەندکراوە. ئەو یاسایانە رەتدەکەینەوە. حکومەت پارەی کارەبای زیادکردووە. دەیەوێت شەمەندەفەریش بداتە کەرتی تایبەت. ئێستاش ئەو یاسانەی دیکەی دەرکردووە. حکومەت گوێ لە خەڵکی هەژار و کەمداهات ناگرێت. "  بڕیارەکانی حکومەتی هیندستان بەشێکە لە چاکسازییەکی بەرفراوان لە کەرتی کشتوکاڵی ئەو وڵاتە، بەڵام جووتیاران خوازیارن ئەو بڕیارانە هەڵوەشێندرێنەوە.  ناریندرا سینگ، وەزیری کشتوکاڵی هیندستان داوای لە نوێنەری جووتیاران کردووە بۆ ئەوەی لەسەر ئەو کێشەیە لەگەڵ حکومەت دانوستاندن بکەن، نوێنەرانیان دەستنیشانبکەن، بەڵام جووتیاران دەڵێن حکومەت ئامادەی دانوستاندنی راستەقینە نییەو گوێ لە داواکارییەکانیان ناگرێت.  هەرنام سینگ، جووتیارێکی هیندستانە دەڵێت: "ئێمە بەردەوام دەبین لە داخستنی رێگەکان تاوەکو حکومەت دێت و رازی دەبێت قسەمان لەگەڵ بکات. ئێمە هەموو رێگە خێراکان دەگرین. ئەوان لە نیودەلهی هێندە کەمتەرخەمن کە ئامادەنین قسەمان لەگەڵ بکەن، تەنانەت دوای ئەو هەمووە ئاژاوەیەوە. "  چەندین پارتی ئۆپۆزسیۆنی هیندستان دژی بریارەکانی حکومەتن و لە دژی جووتیاران و بەرژەوەندیی جووتیاران ناویان بردووە.  کەرتی کشتوکاڵ لە هیندستان بە کەرتێکی گرنگ هەژماردەکرێت و نیوەی دانیشتوانی هیندستان بەجۆرێک لە جۆرەکان، سەرقاڵی کاری کشتوکاڵین. پێشتر کەرتی کشتوکاڵ ٣٠ % ی کۆی بەرهەمی ناوخۆی هیندستانی پێکدەهێنا، بەڵام ئێستا ئەو رێژەیە دابەزیوە بۆ ١٥ %.