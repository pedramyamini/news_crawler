رێستۆرانتەکان دەبێت ژمارەی مێزەکانی نان خواردنیان کەمبکەنەوە، میوانەکانیش مەترێک لە یەکدی دوور بن.  ئادریان فالیر، خاوەنی چێشتخانە دەڵێت "ئامادەکاری دەکەین بۆ ئەوەی لە سبەیەوە مەرجە نوێیە تەندروستییەکان جێبەجێبکەین. هیچ پەرجوویەک روونادات، ئەوەی کە پێویست بووە کڕیومانە. ئێمە ژوورەکان و شوێنەکانی دانیشتنیشمان بەجۆرێک رێکخستووە کە ١٠٠ % پابەندی رێنماییە نوێیەکان بین. "  دیدیەر لامێنت، سەرۆکی پۆلیسی فەرەنسا رایگەیاند، کە پێیان ناخۆشە کار و چالاکییە بازرگانییەکان دووبارە سنووردار دەکەن، بەڵام رێگەیەکی دیکەیان نییە بۆ کۆنترۆڵکردنی شەپۆلێکی نوێی کۆرۆنا کە رووی لەو وڵاتە کردووە.  یەکێک لەو یاسا و رێسا نوێیانەی کە لە فەرەنسا جێبەجێدەکرێت ئەوەیە کە رێستۆرانت و مۆڵەکان نابێت لە هەر مەترێک دووجا رێگە بە زیاتر لە یەک سەردانکەر بدەن.  هەندێک لە ریستۆرانتەکان نیگەرانن کە نەتوانن هەموو خواردنەکان بۆ سەردانکەرانیان ئامادەبکەن.  ئادریان فالیر، خاوەن چێشتخانە دەڵێت "دوای سنووردارکردنی هاتووچۆ، ئەستەمە بتوانین هەندێ لە خواردنەکان ئامادەبکەین. هیوادارم ماددەی خۆراکی پێویستمان بە دەست بگات بۆ ئەوەی بتوانین داواکاریی میوانەکانمان جێبەجێبکەین. "  مانگێک لەمەوبەر زۆربەی رێوشوێنەکانی بەرەنگاربوونەوەی کۆرۆنا لە فەرەنسا هەڵگیران، بەڵام ژمارەی تووشبووان بەخێرایی رووی لە زیادبوون کرد.  بەتەنیا لە رۆژی دووشەممە ١٧ هەزار کەسی دیکە لە فەرەنسا تووشی ڤایرۆسی کۆرۆنا بوون و ئەوەش زەنگی مەترسی بڵاوبوونەوەی خێرای ڤایرۆسەکەی لەو وڵاتە لێداوە.  ئۆلیڤەر ڤێران، وەزیری تەندروستی فەرەنسا هۆشداریداوە تەنیا کەمبوونەوەی ژمارەی تووشبووان بە ڤایرۆسی کۆرۆنا دەتوانێت رێگە بە دووبارە کردنەوەی کافتریا و بارەکان بداتەوە.  ژمارەی تووشبووانی کۆرۆنا لە جیهان ٣٥ ملیۆن و ٧٢٧ هەزار کەسی تێپەڕاندووە. لەو ژمارەیە ملیۆنێک و ٤٦ هەزار و ٤١٩ کەس گیانیان لەدەستداوە و ٢٦ ملیۆن و ٨٨٨ هەزار و ٧٨٠ کەس چاکبوونەتەوە.   تەنیا لە فەرەنسا ٦٢٤ هەزار و ٢٧٤ تووشی کۆرۆنا بوون و ٣٢ هەزار و ٢٩٩ کەس گیانیان لەدەستداوە و ٩٨ هەزار و ٦٨٠ کەسیش چاکبوونەتەوە.