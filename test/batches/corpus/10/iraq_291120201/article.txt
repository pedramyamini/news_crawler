محەممەد ئەمین فارس، جێگری سەرۆکی لیژنەی کشتوکاڵ و سەرچاوەکانی ئاو لە پەرلەمانی عێراق بە تۆڕی میدیایی رووداوی راگەیاند، لە دوایین کۆبوونەوەیاندا لەگەڵ جینین پلاسخارت، نوێنەری سکرتێری گشتیی نەتەوە یەکگرتووەکان لە عێراق، باسی پارەی قەرزی ساڵانی ٢٠١٤، ٢٠١٥ و ٢٠١٦ی جووتیارانیان کردووە.  ئەو پەرلەمانتارە ئاماژەی بەوە دا، پلاسخارت پێی سەیر بوو کە تائێستا ئەو بڕە پارەیە نەدراوەتە جووتیارانی هەرێمی کوردستان و بەڵێنی دا لەگەڵ مستەفا کازمی، سەرۆکوەزیرانی عێراق باسی پارەی قەرزی جووتیاران بکات.  محەممەد ئەمین فارس دەشڵێت: "زیاتر لە ٥٠ واژۆمان لە سەرجەم فراکسیۆنەکانی نێو پەرلەمانی عێراق کۆکردووەتەوە بۆ پێکهێنانی لیژنەیەکی لێکۆڵینەوە لە پارەی قەرزی جووتیارانی هەرێمی کوردستان بۆ ساڵانی ٢٠١٤، ٢٠١٥ و ٢٠١٦. "  بە گوتەی ئەو پەرلەمانتارە، ئامانجی لیژنەکە ئەوە دەبێت کە چارەنووسی ئەو بڕە پارەیە دیاریب کات کە کاتی خۆی بە بڕیاری حەیدەر عەبادی، سەرۆکوەزیرانی پێشووتری عێراق، بۆ وەزارەتی بازرگانی خەرجکراوە.  جێگری سەرۆکی لیژنەی کشتوکاڵ و سەرچاوەکانی ئاو لە پەرلەمانی عێراق جەختی لەوە کردەوە کە هەوڵدەدەن لە پرۆژەیاسای بودجەی ساڵی ٢٠٢١ ـدا پارەی قەرزی گەنمی جووتیارانی هەرێمی کوردستان جێگیربکەن.  ئەو گوتیشی: "لە یاسای پڕکردنەوەی کورتهێنانی داراییدا بڕی ١٥٠ ملیار دینار بۆ کەرتی کشتوکاڵ تەرخانکراوە، بەڵام وەزارەتی بازرگانی دەیەوێت ئەو پارەیە بۆ جووتیارانی باشوور و ناوەڕاستی عێراق خەرجبکات. "  بە گوتەی جێگری سەرۆکی لیژنەی کشتوکاڵ و سەرچاوەکانی ئاو لە پەرلەمانی عێراق، لە چەند رۆژی داهاتوودا بڕی سێ ملیار دیناری دیکە بۆ جووتیارانی هەرێمی کوردستان خەرجدەکرێت، بەوەش لە کۆی ٢٠٠ ملیار دیناری پارەی گەنمی جووتیارانی هەرێمی کوردستان بۆ ساڵی ٢٠٢٠ تەنیا ٣٨ ملیار دیناری خەرجکراوە.