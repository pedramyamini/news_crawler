سیروان سەعید، بەڕێوەبەری سامانی ماسی لە وەزارەتی کشتوکاڵی حکومەتی هەرێمی کوردستان بە تۆڕی میدیایی رووداوی راگەیاند، لە رێککەوتی ١٠ - ١٢ - ٢٠٢٠ ەوە هاوردەکردنی ماسی بە هەموو شێوەیەک قەدەخە دەکرێت و نووسراوی هاوردە بۆ هیچ کەس و کۆمپانیایەک ناکرێت، چونکە ماسیی خۆماڵی پێگەیشتووە.  سیروان سەعید گوتی: "ئەو ماسییەی کە بە قاچاخ دەهێنرێتە کوردستان، هیچ گەرەنتییەکی تەندروستیی نییە، چونکە دەبێ ماسی دوای دەرهێنانی لە حەوز، لە ماوەی ٧٢ کاژێردا بگاتە دەستی بەکاربەر، بەڵام ئایا ماسییەک بە قاچاخی بێت، لەو ماوەیە دەگات؟ "  بەڕێوەبەری سامانی ماسی لە وەزارەتی کشتوکاڵی حکومەتی هەرێمی کوردستان ئاماژەی بەوەشکرد، بەرهەمی ماسیی خۆماڵی ٦٠ % پێویستی نێوخۆ پڕ دەکاتەوە.