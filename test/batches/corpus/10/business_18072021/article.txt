لەماوەی دوو هەفتەی رابردوو ئەندامانی ئۆپێک پڵەس بەهۆی ناکۆییەکانی نێوان سعودیە و ئیمارات نەگەیشتنە رێککەوتن، ئیمارات داوا دەکات ئاستی بەرهەمهێنانی نەوتەکەی بۆ رۆژانە ٣.٨٠ ملیۆن بەرمیل لە رۆژێکدا بەرزبکاتەوە ئەوەش بووەتە جێگەی ناڕەزایی سعودیە کە پێیوایە بەرزکردنەوەی ئاستی بەرهەمهێنانی نەوت کاریگەری لەسەر بازاڕی نەوت دەبێت. بەگوێرەی هەندێ سەرچاوەی نێو رێکخراوی ئۆپێک، ئێستا هاودەنگییەک هەیە کە ئیمارات ئاستی بەرهەمهێنانی نەوتەکەی بۆ رۆژانە ٣.٦١ ملیۆن بەرمیل بەرزبکاتەوە، بەڵام دەبێت لە کۆبوونەوەی ئۆپێک پڵەس بڕیاری لەسەر بدرێت.  رێکخراوی وڵاتانی هەناردەکاری نەوت بە سەرکردایەتیی سعودیە و هاوپەیمانەکانی بە سەرکردایەتیی رووسیا کە بە ئۆپێک پڵەس ناسراون لە مانگی رابردوودا بڕیاربوو لەسەر ئاستی بەرهەمهێنانی نەوت رێکبکەون بەتایبەت، کە لەم ساڵدا بازاڕی نەوت سەقامگری بۆ گەڕاوەتەوە، بڕیارەکەی ئۆپێک پڵەس بەهۆی ناکۆکی نێوان ئیمارات و سعودیە دواخرا.   هەفتەی رابردوو بەهۆی ناکۆکی نێوان ئەو دوو وڵاتە و ئامارەکانی ئیدارەی وزەی ئەمریکا کە باسیان لە بەرزبوونەوەی ئاستی کۆگا نەوتییەکان و دابەزینی بەکاربردنی بەرهەمە سووتەمەنییەکان کرد، نرخی نەوت دابەزی بەشێوەیەک لە کۆتا رۆژی مامەڵە داراییەکان نرخی بەرمیلێک نەوتی برێنت بە رێژەی ٠.٤٥ % دابەزی و نرخی یەک بەرمیل بە ٧٣.١٤ دۆلار دابەزی، هاوکات نرخی نەوتی سووکی تەکساس بە ٠.٢٧ % دابەزی و نرخی بەرملێک نەوت بۆ ٧١.٤٦ دۆلار دابەزی.   شرۆڤەکارانی بازاڕی کاپیتاڵ رایانگەیاند هەموو ئاماژەکان بۆ ئەوە دەچن ئەندامانی ئۆپێک پڵەس لە کۆبوونەوەی ئەمجارەیان سازش بکەن و بگەنە رێککەوتن بەتایبەت لەبارەی ئاستی بەرهەمهێنانی نەوتی ئیمارات، ئەو شرۆڤەکارانە پێیانوایە بەرهەمهێنەرانی دیکەش داوای ئەوە دەکەن بە هەمانشێوە مامەڵەیان لەگەڵدا بکرێت.  مانگی نیسانی ساڵی رابردوو ئەندامانی ئۆپپێک پڵەس کە لە ٢٤ وڵات پێکدێن، رێککەوتن بۆ گەڕانەوەی هاوسەنگی بۆ بازاڕی نەوت ئاستی بەرهەمهێنانی نەوتەکەیان بە تێکڕا رۆژانە ١٠ ملیۆن بەرمیل کەمبکەنەوە. ئەو وڵاتانە قۆناخ بە قۆناخ بە گەڕانەوەی خواست بۆ نەوت ئاستی بەرهەمهێنانیان بەرزکردەوە و ئێستا رۆژانە ٥.٨ ملیۆن بەرمیل کەمدەکەنەوە.