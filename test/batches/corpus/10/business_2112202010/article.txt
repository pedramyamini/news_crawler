پەینی ئۆرگانی یان ئەندامی، پەینێكی دەستكردە. دەتواندرێت لە پاشماوەی ئاژەڵ و رووەك بە هەندێک كڕداری كەم بە ئاسانی دروست بكرێت، بەهۆی سوودەكانی بە یەكێك لە پێكهێنەرە سەرەكییەكانی بە پیتكردنی خاك دەژمێردرێت، چونكە پەینی ئۆرگانی توانای خاك بۆ هەڵگرتنی ئاو زیاد دەكات و دەبێتە هۆی زیادبوونی هەواگۆڕكێ و توخمە سوودبەخشەكانی زەوی و خاك.  لە توێژینەوەكان سەلمێنراوە پەینی ئۆرگانی دەبێتە ناوەندێكی سەرەكی بۆ خواردنی وردبینە زیندەوەرییەكانی خاك كە رۆڵی گرنگیان لە ئازادكردنی غازی CO ٢ لە پێكهاتەی خاكدا هەیە، كە لەرێگەی كارلێكردنی ئەو گازە لەگەڵ ئاو، ترشی كاربۆنیك H ٢ CO ٢ دروست دەبێت و رێژەی PH زەوی كەم دەكات، بەم هۆیەشەوە رووەك بە ئاسانی دەتوانێت سوود لە توخمەكانی نێو پێكهاتەی خاك وەربگرێت.  كارگەی پێنجوێن بۆ دروستكردنی پەینی ئۆرگانی، سوود لە پاشماوەی ئاژەڵی وەك رەشەوڵاخ، گامێش، مەڕ و بزن، ریقنەی پەلەوەر وەردەگرێت. دوای تێكەڵكردنیان بۆ بەرزكردنەوەی پلەی گەرمی پێكهاتەكە نایترۆجین بەكاردەهێندرێت، دوای ساڵێک لە هەڵگرتنی لە شوێنی تایبەت، لە رێگەی ئامێری تایبەت دەهاڕدرێت، دواتر بەكتریای شیكەرەوە و كبریت و برێك لە ئەمۆنیۆمی فۆسفاتی (پەینی DAP) تێكەڵ دەكرێت لە رێگەی ئامێری تایبەت. پەینەكە لە كیس دەكرێت و رێنمایی تایبەت بە بەكارهێنانی لەسەر دەنووسرێت.   كامەران حەسەن، خاوەنی كارگەی پەینی ئۆرگانیی پێنجوێن، كە جووتیارێكی پێشكەوتووی گوندی گۆخلانی ناوچەی پێنجوێنە، ساڵانە بەهاوبەشی لەگەڵ چەند جووتیارێكی دیكە ٣٥٠ تاوەكو ٤٠٠ دۆنم زەوی بە شوتی و كاڵەك و تەماتە دەچێنێت، كامەران حەسەن دەڵێت: "بەر لەدامەزراندنی كارگە ساڵانە بایی ٧٠ تاوەكو ٨٠ ملیۆن دینار پەینی كیمیاییمان دەكڕی، بۆ كەمكردنەوەی ئەم خەرجییە بیرم لە بەكارهێنانی پەینی ئۆرگانی و دروستكردنی كارگە بۆ بەرهەمهێنانی كردەوە، لەم هەوڵەشدا سەركەوتووبووم، ئێستا بە رێژەی ٧٠ % خەرجی كڕینی پەینم لە كۆڵ بووەتەوە".    كامەران حەسەن بیرۆكەی دروستكردنی پەینەكەی لە ئێرانییەکان وەرگرتووە، بەڵام دەڵێت هەوڵیداوە پەینێکی جیاواز دروست بكات. بۆ نموونە ئەوان تەنیا یەك پاشماوە بەكاردەهێنن، ئەو چوار پاشماوەی تێكەڵكردووە.  كامەران حەسەن دەڵێت: "لە رێگەی بەكارهێنان و تاقیكردنەوەی لە كێڵگە، بۆمان دەركەوتووە ئەم پەینە جگە لەوەی خاك بەپیت دەكات و بڕی بەروبووم لە یەكەی رووبەر زیاد دەكات، تام و بۆنی بەرهەمەكانیش خۆشدەكات".  بۆ ئەوەی بەشێوەی زانستی پێكهاتە و سوودەكانی بۆ خاك و بەرهەم دیاری بكات، کامەران حەسەن دەڵێت لە بەشی كشتوكاڵی زانكۆی هەمەدان پشكینی تاقیگەیی بۆ پەینەكە كردووە: "دەركەوت هەموو توخمە سوودبەخشەكانی تێدایە كە خاك و بەرهەم پێویستییەتی".   هەر لەكۆنەوە بەشێك لە جووتیاران پەینی ئاژەڵ بەشێوەی راستەخۆ یان دوای هەڵگرتنی بۆ چەند ساڵێك بۆ زەوییەكانیان بەكاردەهێنن، بەڵام گرفتیان لەوەدایە بەهۆی ئەو دانەوێڵەی لەنێو پاشماوەكاندا هەیە زۆرجار گژوگیا بۆ زەوییەكە زیاد دەكات، كارگەكەی پێنجوێن ئەم گرفتەشی چارەسەر كردووە و پەینەكە هیچ گژوگیایەك بۆ زەوی زیاد ناكات، چونكە لەكاتی هەڵگرتنی پاشماوەكاندا نایترۆجینی تێدەكرێت كە تۆوی گژوگیا و بەكتریا و كەرووە زیانبەخشەكان لەنێودەبات.  كامەران حەسەن، دەڵێت: "پەینەكە بەهێزە، بۆ ئەوەی سووتێنەر نەبێت، رێنمایی جووتیارانمان كردووە بۆ هەر رووەكێك بە بڕی تایبەت بەكاریبهێنن لەكاتی بەكارهێنانیش ٢٠ سانتیمەتر بیخەنە ژێر زەوی".   كامەران حەسەن ئەمساڵ ٦٠٠ تۆن بەرهەم پەینی هەبووە کە ٤٠٠ تۆنی بە جووتیاران فرۆشتووە، ئێستاش خواست لەسەر پەینەکەی زۆر بووە، بۆیە ئەمساڵ پلانی داناوە بە رێژەی ٢٠ % بەرهەم زیاتر بکات.   ئەو جووتیارە هەر کیسەیەکی ٢٥ کیلۆیی لە پەینەکەی بە ١٠ هەزار دینار دەفرۆشێت، بەڵام دەڵێت هاوشێوەی ئەو پەینە کە ئیتاڵییە کیسەی بە ١٧ دۆلارە.   فەرحان عەبدوڵڵا، جووتیارێكی گوندی هەرجینەی پێنجوێنە، ئەمساڵ پەینی ئۆرگانیی كارگەی پێجوێنی بۆ چاندنی شووتی بەكارهێناوە، دەڵێت: "زەوییەكم بەكرێ گرت زۆر بێهێز بوو، بۆ بەپیتكردنی بیرم لەوەكردەوە پەینی ئۆرگانی بەكاربهێنم، وەك تاقیكردنەوەش زەوییەكەم كرد بە پێنج بەش لە چوار بەشییان پەینی ئۆرگانی و لە پارچەیەكیش  پەینی ئاساییم بەكارهێنا، ئەو چوار بەشەی پەینی ئۆرگانیم بەكارهێنا، بەرهەمەكەی لە بڕ و تام یەكجار جیاوازبوو لەو بەشەی پەینی كیمیاییم تێدا بەكارهێنابوو".    بە گوتەی فەرحان، تێچووی بەکارهێنانی پەینی ئۆرگانی زۆر کەمترە لە پەینی کیمیایی و دەڵێت: "لە رێگەی بەكارهێنانی پەینی ئۆرگانی بە رێژەی نزیكەی ٧٠ % خەرجی پەینم كەمبووە، بۆ نموونە ساڵی رابردوو ٧.٥ ملیۆن خەرجیم هەبووە ئەمساڵ خەرجیم ٢.٢ ملیۆن دینار بوو".  لە توێژینەوەکان سەلمێنراوە، ئەگەر بۆ ماوەكی زۆر پەینی كیمیایی بەكاربێت، بەتێپەربوونی كات توخمەكانی وەك پۆتاسیۆم، فسفۆر و نایترۆجین كە لە پێكهاتەی  پەینەكان هەن لە زەوی كەڵەكە دەبن و دواجار زیان بە خاك و ئاو و ژینگەی ناوچەكە دەگەیەنێت، بۆیە زۆربەی رێكخراوە جیهانییەكانی ژینگە رێنمایی جووتیاران دەكەن لە جیاتی پەینی كیمیایی، پەینی ئۆرگانی بەکاربهێنن، چونكە هیچ زیانێكی بۆ ژینگە و خاك نییە.   رووەك بۆ گەشە و بەرهەم ١٩ توخمە خۆراكی پێویستە، كە گرنگترینیان بریتین لە پۆتاسیۆم، نایترۆجین، فسفۆر، كالیسۆم، مەگنیسیۆم، سۆدیۆم، ئاسن، مەنگەنیز، زینگ و مس و توخمی دیکە.  پرۆفیسۆری یاریدەدر دكتۆر ئەكرەم عوسمان، پسپۆری كیمیایی ئاو و خاك لەكۆلێژی كشتوكاڵی زانكۆ سەڵاحەددین، دەڵێت: "گرنگی بەكارهێنانی پەینی ئۆرگانی بۆ رووەك لەوەدایە بەرێژەی كەم هەموو توخمەخۆراكییەكانی تێدایە كە رووەك پێویستی پێیەتی، جگە لەوە ئەم پەینە دۆستی ژینگەیە و هەموو تایبەتمەندییە كیمیاو فیزیایی و بایۆلۆژی خاك باش دەكات ".  پەینی ئۆرگانی توانای خاك بۆ هەڵگرتنی ئاو زیاد دەكات، هەر كیلۆیەك  پەین دەتوانێت ١٠ لیتر ئاو لە خاك بپارێزێت و هەروەها چری خاك زیاد دەکات و هەواگۆركێی خاك زیاد دەكات و دەبێتە خواردنی وردبینە زیندەوەرییەكان كە رۆڵێكی گەورەیان هەیە بۆ بە پیتكردنی خاک.   زۆربەی وڵاتان بۆ دووركەوتنەوە لەكاریگەرییە لاوەكییەكانی پەینی كیمیایی بۆ خاك و ژینگە، هانی جووتیارانیان دەدەن  پەینی ئۆرگانی بەكاربهێنن، بۆ نمونە لە وڵاتێكی وەك ئەمەریكا ساڵانە ٥٠ تاوەكو ٦٠ ملیۆن تۆن پاشماوەی ئاژەڵی دەكرێتە پەینی ئۆرگانی و لە كێڵگە كشتوكاڵییەكان بەکاردەهێندرێت.  بەپێی ئامارێك كە رووداو لە رێگەی بەڕێوەبەرایەتی كشتوكاڵی پارێزگاكان دەستی كەوتووە ساڵانە هەرێمی كوردستان پێویستی بە ٤٥٠ تاوەكو ٥٠٠ هەزار تۆن پەین هەیە (هەولێر ١٥٠ هەزار تۆن، سێمانی ٢٠٠ هەزار، دهۆك ٩٥ هەزار، گەرمیان ٥٠ هەزار و هەڵەبجە ٥ هەزار تۆن). کە تێچووەکەی زیاتر لە ٢٢١ ملیۆن دۆلارە.  عەدنان رەمەزان كانەبی، بەڕێوەبەری گشتیی كۆمپانیای عەدنان رەمەزان بۆ بازرگانی پەین و پێویستییە كشتوكاڵییەكان، ساڵانە ١٠٠ تاوەكو ١٢٠ هەزار تۆن  پەین هاوردە دەكات، دەڵێت: "ساڵانە كۆمپانیا بازرگانییەكان ٥٥٠ تاوەكو ٦٠٠ هەزار تۆن پەین بە هەموو جۆركانی هاوردە دەكەن، کە نرخی تۆنێكی بە گوێرەی پێكهاتەو شوێنی دروستكردنی لەنێوان ٣٦٠ تاوەكو ٤٥٠ دۆلاردایە".  جگە لە كارگەكەی پێنجوێن، سێ كارگەی دیكەش لەهەرێمی كوردستان پەینی ئۆرگانی بەرهەمدەهێنن، یەكێکیان لەدهۆكە لە پاشماوەی ماڵان پەین دروست دەكات و دوو کارگەكەی دیكەش لە سنوری قەزای رانیەن، بەڵام بەرهەمەكانیان زۆر كەمە.  رزگار حەمەد، جێگری بەڕێوەبەری كشتوكاڵی پارێزگای سلێمانی، دەڵێت: "پارێزگای سلێمانی ساڵانە پێویستی بە ٢٠٠ هەزار تۆن پەینی كیمیایی هەیە، ئەو کارگانەش كە پەینی ئۆرگانی بەرهەمدەهێنن بەرهەمیان كەمە، بۆیە ئێستا زۆربەی ئەو پێویستیانە لە دەرەوە هاوردە دەكرێت".   لە هەرێمی كوردستان پاشماوەی ئاژەڵی و رووەكی و پەلەوەری و خۆراكی زۆر هەن و سوودیان لێوەرناگیرێت. رزگار حەمەد دەڵێت: "ئەگەر كارگەی گەورە بۆ دروستكردنی پەینی ئۆرگانی دابمەزرێت، جگە لەوەی ژینگە و خاكی كوردستان لە پیسبوون دەپارێزرێت، دەتواندرێت لە رێگەیانەوە تاوەكو ٥٠ % ی هاوردەی پەینی كیمیایی بۆ هەرێمی كوردستان كەمبكرێتەوە".