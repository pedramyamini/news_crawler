حەمید حوسێنی، ئەندامی ئەنجوومەنی كارگێڕی ژووری بازرگانی عێراق - ئێران بە ئاژانسی هەواڵی فارسی راگەیاند "ئێران مانگانە بە بەهای نزیكەی ٥٠٠ ملیۆن دۆلار كاڵای هەناردەی عێراق كردووە، ئەمەش پڕۆسەی هەناردەی بووژاندووەتەوە".  بە گوتەی حوسێنی سەرجەم دەروازە سنوورییەكانی نێوان هەردوو وڵات كراونەتەوەو نزیكەی ٣ هەزار بارهەڵگر كاڵای ئێرانی دەگوازنەوە بۆ عێراق، لەوانە نزیكەی هەزارو ٥٠٠ ئۆتۆمبێلی بارهەڵگر لە دەروازەكانی هەرێمی كوردستان و هەزارو ٥٠٠ ئۆتۆمبێلی دیكەش لە دەروازەكانی ناوچەكانی باشووری عێراق.  نەک هەر تەنیا کاڵاو کەلوپەلی خۆراکی، بەڵکو بەپێی زانیاریی ئەندامەکەی ئەنجوومەنی کارگێڕیی ژووری بازرگانی عێراق - ئێران، "هەناردەی گازی ئێرانیش بۆ عێراق باشتربووەو ئێستا بڕێكی زۆر هەناردە دەكرێت".  لە ١٣/٨/٢٠٢٠ باڵیۆزی ئێران لە بەغدا رایگەیاند، ئێران و عێراق رێککەوتوون لەسەر زیادکردنی قەبارەی بازرگانی نێوانیان بۆ ٢٠ ملیار دۆلار لە ساڵێکدا.  ئیرەج مەسجدی، باڵیۆزی ئێران لە بەغدا لەدوای کۆبونەوەی لەگەڵ وەزیری بازرگانی عێراق رایگەیاند "لە کۆبونەوەکەدا لەبارەی چەندین دۆسیە گفتوگۆیان کردووە، یەکێک لەوانە زیادکردنی قەبارەی بازرگانی نێوانیانە بۆ ٢٠ ملیار دۆلار لە ساڵێکدا".