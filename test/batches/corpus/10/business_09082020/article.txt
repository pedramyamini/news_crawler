دۆناڵد ترەمپ، سەرۆکی ئەمریکا  بڕیاری دا بە پێدانی ٤٠٠ دۆلاری هەفتانە بەو کرێکارە ئەمریکییانەی کە لەبەر ڤایرۆسی کۆرۆنا بێکاربوون و نەیانتوانیوە بەردەوام بن لە کارەکانیان.  پێشتر لە چوارچێوەی هاندانەکانی پێشووی حکومەتی ئەمریکا هەفتانە هەر کرێکارێک کە کارەکەی لەدەستدابوو ٦٠٠ دۆلاری پێدەدرا بۆ ئەوەی بتوانێت بەردەوام بێت تاوەکو دەگەڕایەوە سەر کارەکەی، بەڵام وادەی پێدانی ئەو پارەیە تەواوبوو.  رێککنەکەوتنی دوو پارتی کۆماری و دیموکرات لەسەر چۆنیەتی هاندانە نوێیەکان وای لە سەرۆکی ئەمریکا کرد کە خۆی راستەوخۆ فەرمان بە درێژکردنەوەی بەخشینی یارمەتییە داراییەکان بە کرێکاران بدات.  سەرۆکی ئەمریکا رۆژی رابردوو رایگەیاندبوو کە ئەگەر کۆنگریس لەو بارەیەوە کارێک نەکات، ئەوا خۆی دەستبەکاردەبێت راستەوخۆ دەستێوەردان دەکات.  پاکێجی هاندانی نوێی ئابووریی ئەمریکا کە لەلایەن کۆمارییەکانەوە پێشنیازکراوە نزیکەی ١ تریلیۆن دۆلارە، بەڵام دیموکراتەکان رەخنەی زۆریان لێی هەیە و نایەڵن پەسەندبکرێت.  بەپێی دوایین ئامارەکان ژمارەی تووشبووانی کۆرۆنا لە ئەمریکا هێشتا هەر روو لە هەڵکشانە و تائێستا زیاتر لە پێنج ملیۆن کەس لەو وڵاتە تووشی کۆرۆنا ببن.