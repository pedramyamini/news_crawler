ئەوە له كاتێكدایە دوێنێ پێنجشەممە ٢٠٢٠/٠٩/١٧ به‌ر له داخستنی بازاڕه‌كان نرخی دۆلار به‌رامبه‌ر لیره‌ی توركی له‌نێوان ٧.٥١ و ٧.٥٤ بوو.   ئەمڕۆش دۆخی لیرەی تورکی لە بازاڕە داراییەکانی تورکیا و بۆرسەی ئیستەنبووڵ ناسەقامگیر بوو. کاژێر ٠٤: ٠٠ی ئێوارەی ئەمڕۆ نرخی دۆلار بەرامبەر لیرەی تورکی ژمارەیەکی پێوانەیی تۆمارکرد و گەیشتە ٧.٥٧ لیرە.   سەرباری هەوڵەکانی بەشی رێکخستن و بەدواداچوونی بانکی ناوەندی و وەزارەتی گەنجینە و دارایی تورکیا بۆ ئاساییبوونەوە و سەقامگیرکردنی دۆخی دراو، بەڵام هەوڵەکان سوودیان نەبوو.   لە رۆژی ٦ ـی ئابی ٢٠٢٠ ـەوە نرخی هەر دۆلارێکی ئەمریکی لە سەرووی حەوت لیرەی تورکییەوە مامەڵەی پێوە دەکرێت و ئابووریناسان ئاماژە بە هەڵکشانی زیاتری نرخی دۆلار لەبەرامبەر لیرەی تورکی دەکەن.   شاره‌زایانی بواری دارایی و ئابووری له توركیا پێیانوایه، لێکەوتەکانی بەرزبوونەوەی تووشبوون بە ڤایرۆسی کۆرۆنا، داکشانی ئاستی هەناردەکاری، خراپیی دۆخی نیشاندەرەکانی بازاڕی دارایی ئیستەنبووڵ و بڕیاره‌كانی بانکی نێودەوڵەتی لەبارەی زیادکردنی رێژەی سووی قەرزەکانی هۆکارن بۆ لەدەستدانی زیاتری نرخی لیرەی تورکی لە بەرامبەر دۆلار و دراوە بیانییەکانی دیکە.   هەروەها ئەو شارەزایانە چەند هۆکارێکی دیکەی دابەزینی نرخی لیرەیان دیاریکردووە کە ئەمانەن: دەرهاوێشتەی خەرجییە زۆرەکانی پاکێجی کۆرۆنا، کەڵەکەبوونی قەرزی ناوخۆ و دەرەکی، خراپبوونی کەرتی گەشتوگوزار، مایەپووچبوونی ژماره‌یه‌ك له کۆمپانیا گەورەکان، به‌رزبوونه‌وه‌ی ئاستی هه‌ڵاوسان بۆ رێژه‌ی سه‌رووی ١١.٤٦ %، به‌رزبوونه‌وه‌ی رێژه‌ی بێكاری، كه‌مبوونه‌وه‌ی رێژه‌ی گه‌شه‌ی ئابووری و چەند بابەتی دیکەی ناراسته‌وخۆی جیهانی.