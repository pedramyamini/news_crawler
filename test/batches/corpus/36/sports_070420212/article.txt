بایرن میونشن بەبێ بەهێزترین چەکی خۆی، کە رۆبێرت لیڤاندۆڤێسکییە و گۆڵکاری یەکەمی یانەکەیە، رووبەڕووی پاریسییەکان دەبێتەوە، جگە لەو یاریزانە سێرج نابری بەهۆی تووشبوون بە کۆرۆناوە یاریی ناکات.  فلیک وەک هەمیشە چەکی بەهێزی ئامادەیە، بەوپێیەی بایرن تیپێکی رێکخرا و مەترسیدارە و تێگەیشتن لەیەکدی لە تیپەکەدا لە لووتکەیە و زۆربەی یارییەکانیش بەوە یەکلاییدەکاتەوە، بۆیە ئەمشەو دەیەوێت یاریی نەکردنی لیڤا بەبیر هەمووان بباتەوە و هەنگاوی یەکەم بەرەو قۆناخی داهاتوو بنێت.  پاریس سانجێرمان، لەژێر سەرپەرشتی ماوریسیۆ پۆچێتینۆ، تاوەکو ئێستا ئەو ئاستەی پێشکێشنەکردووە، کە رکابەرەکانی لێی بترسن، ئەو ئاستەی پێشکێشنەکردووە کە لێی چاوەڕواندەکرێت، بۆ یارییەکەی ئەمشەویش بەشێکی زۆری یاریزانەکانی ئامادەنین، ڤێراتی و فلۆرێنزی بەهۆی کۆرۆناوە، پارێدێس بەهۆی راگرتن، خوان بێرنات، ئیکاردی و کورزاواش پێکانیان هەیە و بەشداری لە یارییەکەدا ناکەن.  خاڵی بەهێزی پاریس بۆ یارییەکەی ئەمشەو بوونی نەیمار و ئێمباپێیە، بەتایبەت کە لە لیگ وەن پلەی یەکەمیان لە بەرژەوەندی لیل لەدەستداوە و دەیانەوێت لە چامپیۆنزلیگدا قەرەبووی بکەنەوە، بەرامبەر ئەوانیش بەرگرییەکی خراپی بایرن میونشن هەیە کە لە ٣٩ یاریی رابردوودا ٤٨ گۆڵیان لێکراوە و بۆ یانەیەکی رکابەرە ئەمە رێژەیەکی بەرزە و جێگەی قبوڵ نییە، بۆیەش بایرن پێویستیی بەوەیە بە هۆشیارییەوە یاریی بکات، بۆ ئەوەی لە یاریی گەڕانەوەدا نەکەوێتە بارودۆخێکی قورس.  وەرزی رابردوو تۆماس توخێل پاریس سانجێرمانی گەیاندە یاریی کۆتایی چامپیۆنزلیگ، بەڵام هانز فلیک لە دوایین قۆناخدا لێی بردەوە و یانە فەرەنسییەکەی لە بردنەوەی نازناوەکە بێبەشکرد.  پۆچێتینۆ تاوەکو ئێستا شوێن دەستی لە پێکهاتەی پاریسییەکاندا دیارنییە، ئەو راهێنەرە ئەرجەنتینییە بە بیرۆکە نوێیەکانی دەیەوێت یارییەکەی ئەمشەو بکاتە سەرەتای دەرکەوتنی تواناکانی لە یانەکەدا بۆ ئەوەی جیاوازی دروستبکات، بەتایبەت کە یانەکەی لە دوای دۆڕانیان بەرامبەر یانەی لیل لە خولی فەرەنسا بە بارودۆخێکی باشدا تێناپەڕێت.  بەر لەوەی لیڤاندۆڤێسکی تووشی پێکان ببێت، زۆرینەی پێشبینییەکان لە یارییەکەدا بۆ بردنەوەی یانەی بایرن میونشن بوون، لەکاتێکدا ئەو یەکێک لە باشترین هێرشبەر و گۆڵکارەکانی ئێستای تۆپی پێیە، بەڵام دوای تووشبوونی بە پێکان پلانەکانی فلیک گۆڕانکارییان بەسەردادێت و توانای گۆڵکردنیش لە یانەکە دەگۆڕێت، بەرگریی پاریس سانجێرمانیش ئارامییەکی زیاتری دەبێت، لەوەی کە لیڤا یاریی نەکات.  جگە لەو یاریزانەش، بایرن لە تواناکانی سێرج نابریش بێبەشە کە بەهۆی تووشبوون بە ڤایرۆسی کۆرۆناوە یاریی ناکات.  پاریس لە خولی فەرەنسادا لە باشترین کاتەکانیدا نییە، دوای ئەوەی لە یاریگەی خۆیدا لەسەر دەستی لیل تووشی دۆڕانبوو و پلەی یەکەمی ریزبەندی خولەکەی لە بەرژەوەندی ئەو یانەیە لەدەستدا، پۆچێتینۆ و پێکهاتەکەی ئەمشەو دەیانەوێت کۆتایی بەو بارودۆخە ئاڵۆزە بهێنن و ئاستی تیپەکەیان بگەڕێننەوە، هەرچەندیش کە دەزانن بەرامبەر پاڵەوانی ئەوروپا و ئەڵمانیا ئەوە شتێکی ئاسان نییە، جگە لەوەش دۆڕان لە یارییەکەدا یانەکە زیاتر بەرەو ئاقارێکی نادیار دەبات.  کێشەکانی هێڵی بەرگریی یانەی بایرن میونشن لە وەرزی رابردووە بەردەوامن، یانەکە لەرووی بەرگرییەوە لاوازە و خراپترین هێڵی یانەکە بەرگرییە و بەهۆیەشەوە چەندینجار باڤارییەکان تووشی کێشەبوونەتەوە، بەتایبەتیش لەسەر ئاستی بوندێسلیگا.  بۆ چارەسەرکردنی کێشەکانی بەرگری، بایرن میونشن گرێبەستی لەگەڵ ئۆپامیکانۆ واژۆکردووە کە هاوینی داهاتوو پەیوەندی بە یانەکەوە دەکات، هەریەکە لە داڤید ئالابا و جیرۆم بواتینگ لە گواستنەوەی هاوینەدا لە یانەکە دەۆڕن.  بۆ یارییەکەی ئەمشەو پێویستە هێڵی بەرگری یانەکە لە باشترین کاتی خۆیدا بێت، بۆ ئەوەی گۆڵەکەی بپارێزێت، لەکاتێکدا یارییەکە لە یاریگەی ئەوانە و تۆمارکردنی گۆڵ لێیان، بۆ یاریی گەڕانەوە بارودۆخەکە ئاڵۆز دەکات.  بە پشتڕاستییەوە چەکی بەهێزی پاریس سانجێرمان بۆ یارییەکەی ئەمشەو نەیمار و ئێمباپێ دەبن، لە پێکهاتەی سەرەکی یانەکەدا، بۆ ئەوەی سەرکردایەتی تیپەکە بکەن بۆ بەدەستهێنانی ئەنجامێکی باش.  نەیمار و ئێمباپێ ماوەیەکی زۆرە پێکەوە یارییدەکەن، هەردوو یاریزانەکە رۆڵی گەورەیان لە تیپەکەدا هەیە و کاریگەرترین یاریزانن، بۆ یارییەکەی ئەمشەو دەیانەوێت بایرن بخەنە بەردەم کێشەیەکی زۆر و بە تۆمارکردنی گۆڵ هاوکاری یانەکەیان بکەن بۆ نزیکبوونەوە لە قۆناخی داهاتوو.  ئەوەی هاندەرانی پاریس سانجێرمان لێی دەترسن ئەوەیە، کە ئەو دوو یاریزانە لە چەند یارییەکدا نەیانتوانیووە رۆڵی خۆیان ببینن، بۆیە هاندەران هیوایان بەوەیە هەردوو یاریزانەکە لە ئاستی خۆیاندا بن بۆ هاوکاریکردنی یانەکەیان لەو بارودۆخە قورسەدا.  بۆ یارییەکەی ئەمشەو پاریس سانجێرمان لە توانای چەند یاریزانێکی بێبەش دەبێت، ئەمەش کێشە بۆ پێکهاتەی پۆچێتینۆ دروستدەکات، مارکۆ ڤێراتی و ئەلیساندرۆ فلۆرێنزی تووشی کۆرۆنا بوون، لیۆناردۆ پارێدێس بەهۆی راگرتنەوە، خوان بێرنات، ماورۆ ئیکاردی، لایڤین کورزاوا و پێرێراش بەهۆی پێکانەوە یاریی ناکەن.          چێڵسی و پۆرتۆ لە ئیسپانیا شەڕی گەیشتن بە قۆناخی داهاتوو دەکەن     پۆرتۆ بە بارودۆخێکی زۆر باشدا تێدەپەڕێت، لە پێنج یاریی رابردوودا لە سەرجەم پاڵەوانێتییەکاندا هەموو یارییەکانی بردووەتەوە، لەو پێنج یارییەشدا تەنیا دوو گۆڵی لێکراوە، بەڵام یاریی نەکردنی مەهدی تاریمی، بەهۆی کارتی سوورەوە، سێرجیۆ ئۆلیڤێرا بەهۆی راگیرانەوە کێشە بۆ کۆنسێساو دروستدەکات و ئەرکی یانەکەش قورستر دەکات.     لەلایەن خۆیەوە چێڵسی لەگەڵ توخێل لە ١٤ یارییدا تەنیا یەک یاریی دۆڕاندووە، بەڵام ئەو دۆڕانەی بەرامبەر وێستبرۆمیچ لە پرێمەرلیگدا تووشی بوون، پرسیاری زۆری لەسەر تیپەکەی دروستکردووە و ئەمشەو پێویستە وەڵامیان بدرێتەوە.     چێڵسی هیچ کێشەیەکی لە پێکهاتەکەیدا نییە و تەواوی یاریزانەکانی بۆ یارییەکە ئامادەن، لە رووی دەروونییەوە یاریزانەکانی دوای دۆڕانیان بەرامبەر وێستبرۆمیچ لە بارودۆخێکی باشدانین، بۆیە ئەمشەو یانە لەندەنییەکە دەیەوێت پشت لەو دۆڕانە بکات و بردنەوە بکاتە ناونیشانی گەڕانەوە.     یانە ئینگلیزی و پۆرتوگالییەکە ٨ یارییان بەرامبەر یەکدی کردووە، چێڵسی ٥ یاریی بردووەتەوە، یارییەکەیان بەیەکسانبوون کۆتاییهاتووە و ٢ یاریش لە بەرژەوەندی یانە پۆرتوگالییەکە کۆتاییهاتوون.     دوایین رووبەڕووبوونەوەی ئەم دوو یانەیە لە وەرزی ٢٠١٦ - ٢٠١٥ بوو، کاتێک لە قۆناخی کۆمەڵەکانی چامپیۆنزلیگدا بەرامبەر یەکدی یارییانکرد، لە یاریی چووندا پۆرتۆ ٢ - ١ یارییەکەی بردەوە و لە یاریی گەڕانەوەدا چێڵسی ٢ - ٠ یارییەکەی بردەوە.