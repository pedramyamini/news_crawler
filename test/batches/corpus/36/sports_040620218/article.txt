پەیامنێرەکەی رووداو لەدایکبووی رۆژهەڵاتی کوردستانە و ساڵی ١٩٩٢ لە شاری سنەی رۆژهەڵاتی کوردستان لەدایکبووە، وەکو خۆی دەڵێت: "سەرەتا لە ساڵی ٢٠٠٤ لە تیپی تۆپی دەستی شارەوانی سنە دەستم بە یاریی تۆپی دەست کرد. ئاستبەرزییەکەم لەگەڵ تیپی تۆپی دەستی سنە وایکرد، چوار جار پلەی دووەم لەسەر ئاستی پاڵەوانێتی تۆپی دەستی یانەکانی ئێران بەدەستبهێنین، هەربۆیە لەسەر ئاستی تیپی پێشکەوتووان و لاوان بۆ ماوەی سێ ساڵ بۆ هەڵبژاردەی ئێران یاریم کردووە".  دڵنیا لەو کاتەوەی لەگەڵ تۆڕی میدیایی رووداو وەکو پەیامنێر کار دەکات، دەستبەرداری خولیا وەرزشییەکەی نەبووە، وەکو خۆی ئاماژەی پێدەکات: "ماوەی دوو ساڵە لە باشووری کوردستان، بۆ یانەکانی تۆپی دەستی کچانی هەولێر و قەڵا یاریی دەکەم، خۆشبەختانە ئەمساڵ بووینە پاڵەوانی یانە نایابەکانی عێراق، ئاستبەرزییەکەم وای لە راهێنەری هەڵبژاردەی عیراق کرد، بانگهێشتی هەڵبژاردەکەم بکات".  هەڵبژاردەی عێراق سێ مانگی دیکە بەشداری پاڵەوانێتی ئاسیا دەکات، بۆ یاریی تۆپی دەست کە لە کۆریای باشوور ئەنجام دەدرێت و هەفتەی داهاتوو هەڵبژاردەکە کەمپێکی مەشق و راهێنان لە هەولێر دەست پێدەکات. دڵنیا رەحمان کاتێک لە یانەی سنە یاریی دەکرد، سێ جار بەشداریی پاڵەوانێتی ئاسیای کردووە.   دڵنیا جگە لەوەی یەکێکە لە یاریزانە بەهرەمەندەکان، پێشتر لە رۆژهەڵاتی کوردستان، ئەزموونی کاری ناوبژیوانی تاقیکردووەتەوە، هەروەها ماوەیەکیش کاری راهێنەری کردووە.  پاڵەوانێتی تۆپی دەستی یانە نایابەکانی عێراق بە بەشداری ٧ یانە بەڕێوەچوو، لە کۆتاییدا هەردوو یانەی ئافرەتانی هەولێر و یانەی هەولێر رووبەڕووی یەکدی بوونەوە، لە کۆتاییدا بە ئەنجامی ٣٥ - ٢٤ یانەی هەولێر نازناوەکەیان بەدەستهێنا کە دڵنیا یەکێک بوو لە باشترین یاریزانەکانی هەولێر.