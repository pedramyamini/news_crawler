چەند رۆژێک لەمەوبەر، یانەی ئیستقلال، بەفەرمی بۆ ماوەی پێنج ساڵ گرێبەستی لەگەڵ ئەو یاریزانە کوردەی خەڵکی شاری پیرانشاری رۆژهەڵاتی کوردستان واژۆکرد، بۆ ئەوەی لە تیپی یەکەمی یانەکەدا، هاوشانی وریا غەفووری، کاپتنی کوردی یانەکە بەرگری لە درێسی شین و سپیی ئەو یانەیە بکات.  فەردین رابێت، گەنجە ١٩ سالانەکەی شاری پیرانشاری سەربە پارێزگای ورمێی رۆژهەڵاتی کوردستان، رێچکەی وریا غەفووریی گرتووە و بەم تەمەنە کەمەوە بەهۆی توانا و لێهاتووییەکەی لە یاریگەدا جێگەی خۆی لە پێکهاتەی سەرەکیی یانەی ئیستقلالی تاراندا کردەوە.  فەردین لە هەڤپەیڤینێکی رۆژنامەڤانیدا دەڵێت، شانازی بە کوردبوونییەوە دەکات و وریا غەفووری بە ناونیشانێکی گەورە بۆ بەجێهێنانی هیواکانی لە تۆپی پێدا دەزانێت، هەروەها سوپاسی زۆری غەفووری دەکات، بۆ ئەو هاوکارییەی لە ماوەی رابردوودا بۆ ئەو کردوویەتی.  ئەو گەنجە بەهرەمەندە لە ناوچەی سنووری پیرانشاری رۆژهەڵاتی کوردستان لە خانەوادەیەکی هەژار لەدایک بووە. لەبارەی قۆناخە سەختەکانی ژیانی دەڵێت: وەکۆ زۆربەی هاوشارییەکانم رەوشی ئابووریمان باش نییە، بۆیە بۆ ژیانێکی سەربەرزانە ناچار بووم کاری سەخت ئەنجام بدەم و کۆڵبەری بکەم.  رابێت زیاتر گوتی، دەتوانم بڵێم ئەو شوێنەی من لێی لە دایک بووم، خەڵکەکەی هیچ داهاتێکیان نییە، بەڵام بەداخەوە دەبیستم کە ئەو خەڵکە هەژارە بە قاچاخچی ناوزەد دەکرێن کە لەراستیدا ئەمە قسەیەکی راست نییە، ئەوانەی ئەو قسانە لەبارەی کۆڵبەرانەوە دەکەن، دەبێ خۆیان بخەنە جێگەی ئەو خەڵکە تاوەکو بزانن کۆڵبەری چەندە کارێکی سەختە و دەتوانم بڵێم کۆڵبەری کارێکە لەنێوان ژیان و مردندا.  فەردین رابێت باس لە چۆنیەتی گەیشتن بە یانەی ئیستقلالی تاران دەکات و دەڵێت، مۆبایلەکەم فرۆشت و چوومە تاران بۆ ئەوەی تێستی یاریکردن بکەم، چووم و لە تێستی چەندین یانەدا دەرچووم، بەڵام بۆ ئەوەی لەو یانانەدا یاری بکەم، داوای ١٠ تاوەکو ٢٠ ملیۆن تمەنیان لێدەکردم، لەکاتێکدا من تەنیا ٢٠٠ هەزار تمەنی فرۆشتنی مۆبایلەکەمم لە گیرفاندا بوو، بەڵام دەستبەرداری خەونەکەم نەبووم و لەگەڵ دوو لە هاورێکانم هەریەکی بەتانیەکمان بردبوو و لە دەورووبەری مەیدانی ئازادی دەخەوتین، چونکە هیچ جێگەیەکمان نەبوو و لە تاران کەسمان نەدەناسی.  یاریزانە کوردەکەی ئیستقلال زیاتر گوتی، دوای ئەو هەموو سەختییەی لە تاران بینیم، جارێکی دیکە دەست لە قاچ درێژتر گەڕامەوە بۆ پیرانشار، بڕیارمدا واز لە تۆپی پێ بهێنم و روومکردە یاریی راکردن، لە کێبرکێی پارێزگای ورمێدا چەند جارێک پلەم بەدەست هێنا، بەڵام دڵم هەر لای تۆپی پێ بوو.  فەردین رابێت لەم کەین و بەینەدا لەسەر دووریانێک دەبێت، کە یەکێک لە هاوڕێکانی پێی دەڵێت، یانەی تراکتۆرسازیی تەورێز تاقیکردنەوە بە یاریزانان دەکات، ئەو دەڵێت ئەو قسەیەی هاوڕێکەم وەکو ئەوە وابوو دەتگوت دونیایان بە من داوە، بەڵام رەنگە بڕوام پێ نەکەن، پارەی ئەوەم نەبوو لە پیرانشارەوە پێ بگەمە تەورێز، چووم ١٠٠ هەزار تمەنم بە قەرز لە هاوڕێیەکم وەرگرت، ئەو بارودۆخی ئابووریی هەندێک لە من باشتر بوو، پێکەوە رۆیشتین چادرێکی دوو مەتریمان کڕی و خۆم گەیاندە تەورێز و خۆم بە راهێنەری ئەو یانەیە ناساند، کە تێستیان دەکرد، من دەستم بە یارییکرن کرد و لە ٢٠ خولەکدا ٣ گۆڵم تۆمار کرد، دوای ئەوە راهێنەر بانگی کردم و گوتی تۆ خەڵکی باشووری ئێرانیت؟ گوتم نەخێر من کوردم.  پاشان گوتی دەتوانی لە تەورێز بمێنیەوە؟ داوای شوێنی مانەوەم کرد و راهێنەر گوتی نەخێر ناتوانین دابینی بکەین، رۆژی دواتر دیسان چووم بۆ راهێنان و راهێنەر پێی گۆتم بۆچی دیسان هاتییەوە؟ ئەوجارە بە درۆ گوتم بۆخۆم شوێنی مانەوەم دابین کردووە، بەم شێوەیە بۆ ئەوەی بتوانم لەگەڵ یانەی تراکتۆرسازیدا راهێنان بکەم، ٢٢ شەو و رۆژ لەناو چادردا خەوتم و ژیانم بەسەربرد، لەو ٢٢ رۆژەدا خواردنم تەنیا هێلکە و تەماتە یانیش بیسکویت بوو.  فەردین لە گێڕانەوەی چیرۆکەکە بەردەوامبوو و گوتی، دوای ٢٢ رۆژ کە وەرگیرام، دەبوایە بۆ بەڵگەکانم بگەڕێمەوە بۆ پیرانشار، بۆیە ناچار بووم چادرەکەم لەگەل خۆم ببەم بۆ شوێنی راهێنانەکان، راهێنەر لێی پرسیم ئەمەیان چی؟ لە وەڵامدا گوتم، لەو ماوەیەدا درۆم لەگەڵ کردووی و شوێنم نەبوو لەناو چادر لە پارک دەخەوتم، راهێنەر کە ئەمەی بیست، چاوی پڕبوون لە فرمێسک و دەستی خستە گیرفانی ٢٠٠ هەزار تمەنیشی پێدام، هەر لەوکاتەدا شوێنی مانەوەشی بۆ دابینکردم.  بەو پارەیە یەکەمین کار کە کردم، رەنگە بڕوانەکەن نەکەن، بەڵام زۆر بیری خواردنی کەبابم دەکر، رۆیشتمە خواردنگەیەک و بەشێکی ئەو پارەیەم دا بە کەباب و خواردم.  ئیتر ئەو وەرزە من لە پێکهاتەی سەرەکیی تیپی لاوانی یانەی تراکتۆرسازی بووم، هەندێک جار لە پێکهاتەی پێشکەوتووانیش یارییمدەکرد.  راهێنەری تراکتۆرسازی کۆچی دوایی کرد و من گەورەترین پشتیوانم لەدەست دا، تا رۆژێک هاوڕێیەکم پەیوەندیی پێوە کردم کە هەڵبژاردەی لاوانی ئێران تاقیکردنەوە بە یاریزانان دەکات و منیشیان داوا کردووە، لەو بارەیەوە پێم گۆت: گاڵتەم پێ مەکە، کە رۆیشتم سەیری لیستەکەم کرد و ناوی خۆم بینی، هێشتا تامی ئەو خۆشحاڵییەم لەبیر نەکردووە و لە ژێر زمانمدا ماوە.  دوای ٨ رۆژ لە کەمپی راهێنانەکانی هەڵبژاردەی لاوانی ئێران لە ئیسفەهان، ناوی من و چەند کەسیکیان خەتدا و گۆتیان بڕۆنەوە ماڵەوە، من لە رێگەی گەڕانەوە بۆ تەورێز بووم، هاوڕێکانم پێیان گوتم کە یانەی ئیستقلالی تاران تاقیکردنەوە بە یاریزانان دەکات، هەر لەوێ ئاراستەی گەشتەکەم گۆڕی و چووم بۆ تاران، بەڵام ئەمجارە شوێنی مانەوەم هەبوو، تاقیکردنەوەم ئەنجامدا و زۆر باش کارم دەکرد، بەڵام بەردەوام لەسەر کورسیی یەدەگ بووم، پێیان گوتم لەو چەند رۆژەی لەسەر کورسیی یەدەگ بوویت هیچ قسەیەک و ناڕەزایەتییەکت نەبووە، بۆیە ئەم هەفتەیە لە پێکهاتەی سەرەکیدا دەبیت.  فەردین لەبارەی یارییکردن بۆ ئیستقلال لە تیپی لاوان دەڵێت، من زۆر باش یاریم کرد و گۆڵیشم تۆمار کرد، بەڵام دیسان منیان لە هەڵبژاردەی لاوانی ئێران دوورخستەوە، پێیان گوتین دەتوانن برۆنەوە یان سبەی کە یاریمان هەیە، هەمووتان لەسەر کورسی یەدەگ دەبن، هەموویان رۆیشتنەوە، بەڵام من بڕیارم دا بچم یارییەکە ببینم پاشان بڕۆمەوە.  فەردین باس لە سوپرایزێک دەکات، کە بۆ خۆی و خانەوادەکەی بڕواپێنەکراو و چاوەڕواننەکراو بوو، ئەو یاریزانە دەڵێت، لەو یارییەدا کاپتنی هەڵبژاردەی لاوان تووشی پێکان بوو و لەناکاو راهینەر رووی تێکردم و گوتی، فەردین زوو ئامادە بە بچوو جێگەی جەلالی، لە باڵی چەپی هێڵی بەرگری یاری بکە، زۆر دڵخۆشبووم و خولەکی ٨٠ چوومە نێو یاریگە، کە هەڵبژاردەی ئێمە بە گۆڵێک لەدواوە بوو، لە هێڵی چەپەوە بەخێراییەکی زۆر چوومە پێشەوە و یاریزانەکانی بەرامبەرم بڕین و پاسێکیان پێدام و تەنیا لەگەڵ گۆڵپارێز مامەوە، گۆڵی بەرامبەربوونم تۆمارکرد، ئەو گۆڵە بووە هۆکاری ئەوەی کە درێسی هەڵبژاردەی ئێرانم لێ وەرنەگرن و لە هەڵبژاردەکە مامەوە.  لە تیپی لاوانی ئیستقلالیش بەردەوامبووم، بەهۆی تووشبوونیان بە کۆرۆنا و پێکانی ژمارەیەکی زۆری یاریزانانی پێکهاتەی تیپی پێشکەوتووانی یانەی ئییستقلال، هەلێکی باشم بۆ رەخسا و بەو هۆیەوە منیان بۆ تیپی یەکەم بانگهێشتکرد، بەمەش توانای خۆمم سەلماند و جێگەی خۆمم لە پێکهاتەکەدا کردەوە.  یانەی ئیستقلال تاران، یەکێک لە کۆنترین یانەکانی ئێران و کیشوەری ئاسیایە، تەمەنی یانەکە ٧٥ ساڵە و لەسەر ئاستی ناوخۆی و کیشوەری یانەیەکی دیار و بەنێوبانگە و ٦ جار بووەتە پاڵەوانی خولی ئێران.