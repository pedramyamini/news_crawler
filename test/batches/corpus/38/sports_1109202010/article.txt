د. شاکر سمۆ، بەڕێوەبەری گشتیی وەرزش لە وەزارەتی رۆشنبیری و لاوانی هەرێمی کوردستان هەواڵەکەی بۆ تۆڕی میدیایی رووداو پشتڕاست کردەوە.  نازم شاکر دوای تووشبوونی بە ڤایرۆسی کۆرۆنا لە نەخۆشخانەی شاری تایبەت لە هەولێر چارەسەری وەردەگرت، بەڵام ئەمڕۆ بەو هۆیەوە گیانی لەدەستدا.  شاکر وەک راهێنەر ناوێکی گەورەی تۆپی پێی عێراقە، هاندەرێکی زۆری لە شاری هەولێر هەیە، لەبەر ئەوەی دووجار سەرکردایەتیی یانەی هەولێری کردووە. هەروەها راهێنەری یانەکانی سەلام، کەرخ، دهۆک، نەفت، جەوییە، مەسافی و ئارارات بووە.  نازم شاکر، وەک راهێنەرێکی پیشەگەری عێراق لەگەڵ یانەکانی خولەکانی ئیمارات و ئوردن کاری کردووە، لە ٢٠١٠ راهێنەری هەڵبژاردەی یەکەمی عێراق بووە.  نازم شاکر، لەدایکبووی ١٩٥٨ی بەغدایە، لە ١٩٧٥ دەستیکردووە بە یارییکردن، وەک یاریزان لە یانەکانی عومال، جەوییە، لە هەڵبژاردەی لاوانی عێراقیش یارییکردووە، یەکێک بووە لە ئەستێرەکانی هەڵبژاردەی یەکەمی عێراق لە مۆندیالی ١٩٨٦ی مەکسیک، لە ١٩٨٨ بەهۆی پێکان بەیەکجاری وازی لە یاریکردن هێنا.