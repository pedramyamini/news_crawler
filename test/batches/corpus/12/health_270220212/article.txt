دکتۆر سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند، فڕۆکەیەک چووەتە چین بۆ هێنانی ڤاکسینی سینۆفارم، بڕیارە دوای رۆژێک یان دوو رۆژی دیکە بگەڕێتەوە بەغدا، یەکەم کاروانی ژەمە ڤاکسینەکان لە چینەوە دەگوازرێتەوە عێراق، کاروانەکانی دیکەی ڤاکسینی سینۆفارم و کۆڤاکس یەک بەدوای یەک دەنێردرێن. هەروەها دەمەوێ جەخت لەوە بکەمەوە، ئێمە پەیوەندیی بەردەواممان لەگەڵ هەموو ئەو وڵاتانە و کۆمپانیایانە هەیە کە ڤاکسین بەرهەم دەهێنن". "   گوتەبێژی وەزارەتی تەندروستیی حکومەتی عێراق لەبارەی ئامادەکارییەکان گوتی: "هەموو ئامادەکارییەکمان کردووە، ڤاکسین پێویستی بە دۆخێکی تایبەت هەیە، دەبێ ساردکەرەوەی باش هەبن و لە نەخۆشخانە گشتییەکان بێت، نەک لە بنکەکان، ئەو کەسانەی سەرەتا ڤاکسین وەردەگرن، کەسانی بەتەمەن و ئەوانەی بەرگریی لەشیان لاوازە، کارمەندانی تەندروستی، هێزە ئەمنییەکان و راگەیاندنکارەکان دەبن ئەوانەی بەردەوام هاتووچۆ دەکەن".  سەیف بەدر لەبارەی ژمارەی ئەو کەسانەی بڕیارە ڤاکسینیان پێبدرێت گوتی: "بڕیارە ٨ ملیۆن عێراقی لە هەموو پارێزگاکانی عێراق بە هەرێمی کوردستانیشەوە ڤاکسین وەربگرن، ئەوەش دەکاتە نزیکەی ٢٠ % ی عێراقییەکان".  لەبارەی ئەو کۆمپانیایانەی عێراق رێککەوتنی لەگەڵ کردوون بۆ کڕینی ڤاکسین گوتەبێژی وەزارەتی تەندروستیی عێراق گوتی: "لەگەڵ ژمارەیەک کۆمپانیا رێککەوتنمان هەیە، لەگەڵ فایزەریش رێککەوتنمان کردووە، بەڵام ئەوان دەڵێن دەبێ بەڵێننامەیان پێبدەن لە هەر لێکەوتەیەک، کە ئەو کەسەی وەریدەگرێت رووبەڕووی ببێتەوە، ئەوەش پێویستی بە یاسایەکی پەرلەمانی هەیە، ئەم داوایەش لە دەسەڵاتی وەزارەت و حکومەت نییە و بۆ پەرلەمان بەرزکراوەتەوە، تاوەکو یاسایەک دەربکرێت، بەڵام بۆ رێکارە تەکنیکییەکان هەموو ئامادەکارییەک کراوە".