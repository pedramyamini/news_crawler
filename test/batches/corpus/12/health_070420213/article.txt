ئەو توێژینەوەیە دەریخستووە، نزیکەی ٣٤ % ی ئەوانەی بە توندی تووشی ڤایرۆسەکە بوون و لە نەخۆشخانە خەوێندرابوون و چاکبوونەتەوە، ئاماژەی نەخۆشییەکانی مێشك و دەماریان تێدا دەرکەوتووە و زۆر لەو ئاماژانەش دەکرێت ببنە نەخۆشیی درێژخایەن لەو کەسانەدا.  ئەو توێژینەوەیە لە گۆڤاری پزیشکیی "لانسێت سایکایەتری"دا بڵاوکراوەتەوە و ٢٣٦ هەزار و ٣٧٩ کەس تێیدا بەشدارییان پێ کراوە، کە پێشتر تووشی ڤایرۆسی کۆرۆنا بوون؛ ٣٣.٦ % ی تووشبووان دوای شەش مانگ لە چاکبوونەوەیان ئاماژەی نەخۆشیی دەمار و مێشکیان تێدا دەرکەوتووە، هەروەها ١٢.٨ % یان یەکەمین جارە ئەو جۆرە نەخۆشییەیان تێدا دەربکەوێت، واتە مەرج نییە هەموو ئەوانەی نیشانەی ئەو نەخۆشییانەیان تێدا دەرکەتووە هۆکارەکەی ڤایرۆسی کۆرۆنا بووبێت.  نیشانە باوەکانی ئەو نەخۆشییانەش بریتین لە دڵەڕاوکێ کە لە ١٧ % ی بەشداربووانی توێژینەوەکەدا هەبووە، هەروەها ناڕێکیی دەروونی کە لە ١٤ % ی چاکبووەکاندا دەرکەوتووە.  ئەم نیشانانەی نەخۆشییەکانی دەمار و مێشك لەنێو ئەوانەی کە لە نەخۆشخانە ماونەتەوە زیاترە. بەپێی توێژینەوەکە، ٣٩ % ی ئەوانەی بەهۆی کۆرۆناوە لە نەخۆشخانە ماونەتەوە، دواتر تووشی ئەو جۆرە نەخۆشیانە بوون.  لە هەر ٥٠ تووشبوویەکی کۆرۆناش یەکێکیان دوای چاکبوونەوە کێشەی خوێن مەیینی بۆ دروستبووە، کە دواتر رەنگە ببێتە هۆی نەخۆشیی مێشک.  لە مانگی شوباتی ئەمساڵ توێژینەوەیەکی پزیشکیی ئیتاڵی دەریخست ٣٠ % ی ئەوانەی لە کۆرۆنا چاکبوونەتەوە، تووشی ناڕێکیی دەروونی و ترۆما دەبن.