ریاز حلفی، بەڕێوەبەری گشتیی تەندروستی لە وەزارەتی تەندروستیی عێراق بە تۆڕی میدیایی رووداوی راگەیاند "وەزارەتی تەندروستی لە گفتوگۆكانی لەگەڵ كۆمپانیای فایزەری ئەمریكی بەردەوامە و پێشبینی دەكەین لە چەند رۆژی داهاتوودا گرێبەستێك بۆ كڕینی پێكوتە لەگەڵ كۆمپانیاكە واژۆ بکات، بۆ ئەوەی پێكوتەكە لە  مانگی نيسانى داهاتوو بگاتە عێراق".  بەگوتەی حلفی، وەزارەتی تەندروستی سەرەتا گرێبەستێك بۆ كڕینی میلۆنێك و ٥٠٠ هەزار ژەمە ڤاکسین لەگەڵ کۆمپانیا ئەمریکییەکە واژۆدەكات، ڤاکسینەکەش بەگوێرەی بەرنامەیەكی داڕێژراو دەدرێتە  بە تەمەنەكان و ئەوانەی نەخۆشی درێژخایەنیان هەیە، لەگەڵ هێزە ئەمنییەكان، سەرەتاش بە  كارمەندانی تەندروستی و پزیشكی دەدرێت".  سەبارەت بە بەشی هەرێمی کوردستان لە ڤاکسینەکەی کۆمپانیای فایزەر، بەڕێوەبەری گشتیی تەندروستی لە وەزارەتی تەندروستیی عێراق، گوتی: "بەشی هەرێمی كوردستان لە ڤاکسینەکە بەگوێرەی ژمارەی دانیشتووانی دەبێت. "  ئەو ڤاکسینەی کۆمپانیای فایزەر بیۆنتیک دروستیکردووە، بۆ ئەوەی بەرگریی تەواو دژی کۆرۆنا پەیدا بکات، دەبێت هەر کەسێک دوو ژەم لە ڤاکسینەکە وەربگرێت.  ریاز حلفی دەڵێت وەزارەتی تەندروستی لە گفتوگۆكانی بەردەوامە لەگەڵ كۆمپانیاكانی دیكەی بەرهەمهێنەری پێكوتەی دژە كۆرۆنا، بەڵام دەبێ لەسەر ئاستی نێودەوڵەتی پێكوتەكە پەسندكرابێ ئینجا عێراق گرێبەستیان لەگەڵ واژۆ دەكات، پێكوتەی فایزەریش لەلایەن ئاژانسی دەرمانی بەریتانی و ئاژانسی دەرمان و خۆراكی ئەمریكی پەسندكراوە.  بەپێی دوایین ئاماری وەزارەتی تەندروستیی عێراق، تائێستا ٥٨٠,٤٤٩ کەس لە عێراق و هەرێمی کوردستان تووشی ڤایرۆسی کۆرۆنا بوون، لەو ژمارەیە ٥١٥,٣٢١ تووشبوو چاکبوونەتەوە و ١٢,٦٥٠ تووشبووش گیانیان لەدەستداوە.  رۆژی ٩ ـی تشرینی دووەمی ئەمساڵ کۆمپانیای فایزەر بۆ یەکەمجار ئەنجامی دوایین تاقیکردنەوەکانی ڤاکسینەکەی بڵاوکردەوە و سەرکەوتنی ڤاکسینەکەی بە رێژەی ٩٠ % راگەیاند، دوای نزیکەی هەفتەیەک ئەنجامی رێژەی سەرکەوتنەکەی بۆ ٩٥ % بەرزکردەوە. پاشان بەشێک لە وڵاتەکان دەستیان بە کڕینی ڤاکسینەکان کرد.  رۆژی ٢ - ١٢ - ٢٠٢٠ حکومەتی بەریتانیا وەکو یەکەم وڵاتی جیهان رەزامەندی لەسەر بەکارهێنانی ڤاکسینی بەرهەمهێنراوی هەردوو کۆمپانیای فایزەر و بایۆنتێک نیشاندا. دواتر وڵاتانی دیکەی وەکو ئەمریکا، کەنەدا، چیلی، بەحرەین، ئیسرائیل رەزامەندیان لەسەر بەکارهێنانی ڤاکسینەکە دا.