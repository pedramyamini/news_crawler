نەخۆشییەکە لە ناوچەکانی وەک تانگیلامودی، شانکاراماتام، ئیست ستریت و ویست ستریتی سەر بەهەمان ویلایەت بڵاوبووەتەوە و چەندین تووشبووی ئەو نەخۆشییە، رەوانەی نەخۆشخانەکان کراون.  نەخۆشییەکە چەند رۆژێک لەمەوپێش لە ویلایەتەکەدا سەریهەڵدا، ئەوانەی دووچاری دەبن، دەڕشێنەوە، لەهۆشخۆیان دەچن، هەندێکیشیان فێ دەگرن.  پێشتر دەسەڵاتدارانی ویلایەتی ئاندرا برادیچ، گیانلەدەستدانی کەسێکیان بەهۆی نەخۆشییەکەوە راگەیاندبوو. لە کاتێکدا پشکنینە تاقیگەییەکان دەریخستووە نەخۆشییەکە پەیوەندی بە پەتای کۆرۆناوە نییە.  میدیای ناوخۆیی هیندستان، لەزاری بەرپرسانی وڵاتەکەیان گواستەوە، لێکۆڵینەوەکان لە نەخۆشییە ' نەناسراو ' ەکە دەریانخستووە، لەوانەیە بەهۆی زیادەڕۆیی لە بەکارهێنانی کلۆر و گیراوەی سپیکردنەوەوە بێت، کە تێکەڵ بەئاوی هەموو هیندستان دەکرێت لەپێناو پاراستن لە دژی کۆرۆنا.  بەرپرسەکان گوتوویانە، ئەگەر هەیە کلۆر و گیراوەی سپیکردنەوەکە، بووبێتە هۆکاری ژەهراویبوونی ئاوی خواردنەوە و بەوەش خەڵک تووشی ئەو نەخۆشییە تەمومژاوییە بووبن.  کریشنا برادیچ، وەزیری تەندروستیی ویلایەتی ئاندرا برادیچ، دڵنیایی تەواوی نەداوە لەبارەی هۆکاربوونی کلۆر و گیراوەی سپیکردنەوە بۆ ژەهراویبوونی ئاوی ناوچەکە، گوتوویەتی، ئەوە یەکێکە لە بیردۆزەکانی شیکاری نەخۆشییەکە.  سێشەممەی پێشوو، حکومەتی ویلایەتەکە ئاشکرایکرد، ئاسەواری نیکل و قوڕقوشمی لە نێو نموونەی خوێنی پشکنراوی نەخۆشەکاندا دۆزیوەتەوە، ئەگەریش هەیە ئەوە هۆکاری نەخۆشکەوتنی خەڵکەکە بێت.  وێڕای ئەو ئەگەر و بیردۆزانە، بەڵام سەرچاوەی ئەو تەنۆچکانەی ناو خوێنی نەخۆشەکان نەزانراوە. تیمێکی توێژەران کە لە نیودەلهی پایتەختەوە چوونەتە ناوچەکە، سەرقاڵی پشکنینی نموونەی ئاو و خۆراکی ناوچەکەن، بۆ دەستنیشانکردنی هۆکاری هەبوونی ئەو کانزا قورسانە لە لەشی مرۆڤە نەخۆشەکاندا.