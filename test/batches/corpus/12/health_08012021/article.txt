ساڵێک و چەند رۆژێک بەسەر تۆمارکردنی یەکەم کەیسی تووشبوون بە ڤایرۆسی لە شاری ووهانی چین تێپەڕیوە. بەگوێرەی دوایین ئاماری ماڵپەڕی وۆڵد ئۆمیتەر، مردن بەهۆی پەتای کۆرۆنا لە جیهاندا گەیشتووەتە ١,٩٠٧,٠٧٣ کەس، هەروەها ژمارەی تووشبووانیش کە زۆربەیان چاکبوونەتەوە، گەیشتووەتە ٨٨,٥٢٨,٠٣٣ تووشبوو.  ویلایەتە یەکگرتووەکانی ئەمریکا لە ریزبەندی پێشەوەی وڵاتانی جیهان دێت لە رووی زۆری تووشبوون و مردن بە کۆرۆنا، تاوەکو ئێستا ٣٧٤,١٢٤ کەس لەو وڵاتە بە کۆرۆنا مردوون و ٢٢,١٣٢,٠٤٥ کەسیش تووشی ڤایرۆسەکە بوون.  لە دوای ویلایەتە یەکگرتووەکانی ئەمریکاوە، هیندوستان دێت لە رووی زۆری تووشبووان بە ڤایرۆسەکە و تائێستا ١٠,٤١٤,٠٤٤ کەس لەو وڵاتە تووشی ڤایرۆسەکە بوون و ١٥٠,٦٠٦ کەسیش بە ڤایرۆسەکە گیانیان لەدەستداوە.  لە رووی زۆری مردن بە ڤایرۆسی کۆرۆنا، بەرازیل لە دوای ئەمریکا بە پلەی دووەم دێت، تائێستا ٢٠٠,٤٩٨ کەس لەو وڵاتەدا بە ڤایرۆسەکە مردوون و ٧,٩٦١,٦٧٣ کەس تووشی ڤایرۆسەکە بوون.  لە رووسیا ٣,٣٣٢,١٤٢ کەس تووشی کۆرۆنا بوون و ٦٠,٤٥٧ کەس بە ڤایرۆسەکە مردوون.  لە بەریتانیا ٢,٨٨٩,٤١٩ کەس تووشی ڤایرۆسەکە بوون و ٧٨,٥٠٨ کەس بە ڤایرۆسەکە مردوون. لە فەرەنسا ٢,٧٢٧,٣٢١ کەس تووشی کۆرۆنا بوون و ٦٦,٨٤١ کەس بە ڤایرۆسەکە مردوون.  تورکیا لە رووی تووشبوون بە کۆرۆنا لەسەر ئاستی جیهاندا لە پلەی حەوتەم دێت، تائێستا ٢,٢٩٦,١٠٢ کەس لەو وڵاتەدا تووشی کۆرۆنا بوون و ٢٢,٢٦٤ کەسیش بە ڤایرۆسەکە مردوون. لە ئیتاڵیا ٢,٢٢٠,٣٦١ کەس تووشی کۆرۆنا بوون و ٧٧,٢٩١ کەس بە ڤایرۆسەکە مردوون. لە ئیسپانیا ٢,٠٢٤,٩٠٤ کەس تووشی کۆرۆنا بوون و ٥١,٦٧٥ کەسیش گیانیان لەدەستداوە. ئەڵمانیاش لە ریزبەندییەکەدا بە پلەی دەیەم دێت، لەو وڵاتەدا ١,٨٦٩,٣٠٦ کەس تووشی ڤایرۆسەکە بوون و ٣٩,٢٥٨ کەسیش بە ڤایرۆسەکە مردوون.  سەنتەری کۆنترۆڵکردن و پێشگیریکردن لە نەخۆشییەکان لە ئەمریکا رایدەگەیێنێت لە ساڵی ٢٠٢٠ دا پەتای کۆرۆنا سێیەم هۆکاری مردن بووە.  بەگوێرەی ئەو ئامارانەی لەلایەن سەنتەرە ئەمریکییەکە بڵاوکراونەتەوە، ژمارەی ئەوانەی بەهۆی کۆرۆناوە گیانیان لەدەستداوە لە ساڵی ٢٠٢٠ ئێجگار زۆر بووە.  سەنتەرەکە راپۆرتێکی بڵاوکردووەتەوە و تێیدا هاتووە لە ساڵی ٢٠٢٠ دا ٣١٦.٢٥٢ بۆ ٤٣١.٧٩٢ حاڵەتی مردن زیاتر تۆمارکراون بەبەراورد بە ساڵانی رابردوو.  لەبارەی هۆکارەکانی مردن لە ٢٠٢٠ دا، نەخۆشییەکانی دڵ بە پلەی یەکەم، شێرپەنجە بە پلەی دووەم و کۆرۆناش لە ریزبەندی سێیەمدایە.  یەکەم کەیسی تووشبوون بە کۆرۆنا لە هەرێمی کوردستان لە یەکی ئاداری ٢٠٢٠ تۆمارکرا.  بەپێی دوایین ئاماری وەزارەتی تەندروستی حکومەتی هەرێمی کوردستان، مردن بە کۆرۆنا ٣ هەزار و ٤٠٠ کەسی تێپەڕاندووە و تووشبوونیش ١٠٤ هەزار کەسی تێپەڕاند، بەڵام زۆربەی تووشبووەکان ئێستا چاکبوونەتەوە.  لەسەر ئاستی جیهاندا، لەرووی زۆری ژماری تووشبووانەوە عێراق لە پلەی ٢٦ دا دێت، بەپێی دوایین ئاماری وەزارەتی تەندروستی و ژینگەی عێراق کە رۆژی پێنجشەممە بڵاوکراوەتەوە، تائێستا ٦٠٠,٧٥٥ کەس تووشی ڤایرۆسەکە بوون و ١٢,٨٦٩ کەسیش بە ڤایرۆسەکە مردوون.  ڤایرۆسی کۆرۆنا لەسەرەتای سەرهەڵدانییەوە تاوەکو ئێستا لە ٢٢٠ وڵات و ناوچەدا بڵاوبووەتەوە، تەنیا لە حەوت وڵات و ناوچەدا کۆنترۆڵکراوە.   هەرچەندە ژمارەی مردن بە کۆرۆنا لە بەرازیل ٢٠٠ هەزار کەسی تێپەڕاندووە، بەڵام سەرۆکی بەرازیل دەڵێت ناتوانین هیچ شتێک بکەین، ژیان وەک خۆی بەردەوامدەبێت و ناشتوانین خەڵک بنێرینە ماڵەوە، چونکە پێویستیان بە کارکردنە.  جەیر بۆلسۆنارۆ، سەرۆکی بەرازیل رایگەیاند راستە ژمارەی تووشبوون و  گیانلەدەستدان بە کۆرۆنا لە وڵاتەکەمان بەرزبووەتەوە، بەڵام هەرچییەک رووبدات، ژیان وەک خۆی بەردەوام دەبێت، چونکە خەڵک نایانەوێت دیسان دەست بە چیرۆکی کۆنی قەدەخەی هاتوچۆ بکەینەوە.  بۆڵسۆنارۆ پێیوایە، قەدەخەی هاتوچۆ و دانیشتنی خەڵک لە ماڵەوە دۆخێکی قورستر لە دۆخی تەندروستی دروست دەکات، چونکە خەڵک پێویستیان بە دابینکردنی بژێوی ژیان و کارکردنە.  بەبروای سەرۆکی بەرازیل دانیشتنی خەڵک لەماڵەوە بێکاری و هەژاری زیاتر دەکات، ئەمەش کاریگەرییەکەی زۆر لە دۆخی کۆرۆنا خراپتر دەبێت، بۆیە ئامادە نییە قەدەخەی هاتوچۆ رابگەیێنێت.  سەرۆکی بەرازیل نەکە تەنیا دژی تووندکردنی رێکارەکانی خۆپاراستن لە کۆرۆنایە، بەڵکو دژی بەکارهێنانی ڤاکسینی کۆرۆناشە، ئەو پێشتر لێدوانێکی مشتومڕهێنەری دا کاتێک گوتی: "گلەیی مەکەن کە دوای وەرگرتنی ڤاکسین ببنە دەیناسور، یان ئافرەت وەکو پیاو موو لە دەموچاوی بێت".  لە ٢٤ کاژێری رابردوودا لە بەریتانیا ٥٢ هەزار کەس تووشی کۆرۆنا بوون، ژمارەی تووشبووانیش لە سێ ملیۆن کەس نزیک دەبێتەوە.  بۆریس جۆنسن، سەرۆکوەزیرانی بەریتانیا دەڵێت: بەریتانیا پێویستی بە بەرزکردنەوە و خێراترکردنی پرۆسەی کوتان بە ڤاکسین هەیە. هەر بۆیە پلانیان هەیە رۆژانە سەدان هەزار کەس بە ڤاکسین بکوتن.   لە بەریتانیا یەک ملیۆن و ٥٠٠ هەزار کەس ژەمی یەکەمی ڤاکسینیان وەرگرتووە، بەڵام بەرپرسانی تەندروستی دەڵێن بەهۆی بڵاوبوونەوەی ڤایرۆسی کۆرۆنای گۆڕاو و هەروەها بڵاوبوونەوەی خێرای ڤایرۆسەکە، بەریتانیا جگە لە راگەیاندنی قەدەخەی هاتووچۆ، پێویستی بە بەرزکردنەوەی ئاستی کوتانیش هەیە بۆ ئەوەی بتوانێت کۆنتڕۆڵی بڵاوبوونەوەی ڤایرۆسەکە بکات.  سەرۆکوەزیرانی بەریتانیا دەڵێت: "ئەگەر هەموو شت بە باشی بڕوات، پێویستە بە بەکارهێنانی هەموو رێگاکان پێکەوە بتوانین رۆژانە تاوەکو ١٥ی ئەم  مانگە کارێک بکەین سەدان هەزار کەس رۆژانە ڤاکسین وەربگرن".