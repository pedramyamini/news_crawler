حکومەتی بەریتانیا لە بڵاوکراوەیەکدا گوتی: "رێنوێنییەکانی ئاژانسی دەرمان و بەرهەمەکانی چاودێری تەندروستی، لەبارەی بەکارهێنانی ڤاکسینی دژە کۆرۆنای هەردوو کۆمپانیای ' فایزەر ' و ' بایۆنتێک '، رەزامەندییان لەسەر درا". زیاتر دەڵێ، "لەسەرەتای هەفتەی داهاتووەوە پێکوتەکە لە سەرانسەری بەریتانیادا بەردەست دەبێت".  گوتەبێژێک بەناوی وەزارەتی تەندروستی بەریتانیا بە ' سکای نیوز ' ی بەریتانی راگەیاندووە: "دەستەی خزمەتگوزارییە تەندروستییە نیشتمانییەکان، دەیان ساڵ ئەزموونیان لە پێشکێشکردنی کوتانی فراوانی خەڵک لە وڵاتەکەدا هەیە، بەچڕی کاردەکەن بۆ ئەوەی پێکوتەکە بگاتە دەستی هەمووان".  هەردوو کۆمپانیای ' فایزەر ' و ' بایۆنتێک ' داوایان پێشکێشی یەکێتیی ئەوروپا کردبوو، بۆ رێگەدان بەبەکارهێنانی ئەو پێکوتەیەی لە دژی کۆڤید ١٩ دروستیانکردووە.  ئەو دوو گرووپە بەرهەمهێنە، لە بڵاوکراوەیەکدا ئاشکرایانکردبوو، داوایان لە ' ئاژانسی دەرمانی ئەوروپی ' کردووە، بۆ بەدەستهێنانی رەزامەندی لەسەر مۆڵەتدانی مەرجدار بۆ خستنەبازاڕی پێکوتەکەیان، پاش ئەوەی تاقیکردنەوەکان سەرکەوتنی دەرمانەکەیان بە رێژەی ٩٥ لەسەد لە دژی نەخۆشییەکە، دووپاتکردەوە.  ئەو دوو کۆمپانیایە ئاشکرایانکردبوو، بەر لەکۆتایی ئەمساڵ، پێکوتەکە لە هەموو ئەوروپادا بەردەستدەخەن، ئەگەر رەزامەندی خستنە بازاڕیان پێبدرێت.  کۆمپانیای ' فایزەر ' و هاوبەشە ئەڵمانییەکەی ' بایۆنتێک '، بەرلە چەند رۆژێک ئەنجامی دوا تاقیکردنەوەکانی خۆیان لە کاریگەریی پێکوتەکە راگەیاند و گوتیان بە رێژەی ٩٥ لەسەد بەبێ هیچ مەترسییەک لەسەر سەلامەتیی کەسەکان، سەرکەوتنی بەدەستهێناوە.  هەردوو کۆمپانیا پێشبینیدەکەن، لە ناوەڕاستی ئەم مانگەدا، ئەمریکاش مۆڵەتی خستنەبازاڕ و بەکارهێنان بە پێکوتەکەیان بدات.  کۆمپانیای ' فایزەر ' ئاشکرایکردووە بەر لە کۆتایی ئەمساڵ، ٥٠ ملیۆن پێکوتە بەردەستدەخات، ئەوەش بەشی پاراستنی ٢٥ ملیۆن کەس دەکات لە دژی نەخۆشییەکە.