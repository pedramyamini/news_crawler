لە ماوەی سێ رۆژی رابردوودا هیچ کەسێک بە کۆرۆنا لە هەرێمی کوردستان گیانی لەدەست نەدابوو، ئەمڕۆ دووشەممە ٠١ - ٠٣ - ٢٠٢١ وەزارەتی تەندروستی هەرێمی کوردستان راگەیێندراوێکی نوێی بڵاوکردەوە و دەڵێت، لە ٢٤ کاژێری رابردوودا ٦ هەزار و ٣٢٢ پشکنینی نوێ کراون؛ لە هەولێر ٣٢٨٨، سلێمانی ٦٠١، دهۆک ٢٣٣٢، گەرمیان ٨٢ و راپەڕین ١٩.   ئەوانەی تووشی کۆرۆنا بوون: ١٩٧ کەسن  ئەوانەی چاکبوونەتەوە: ١١١ کەسن   ئەو دوو کەسەیشی گیانیان لەدەستداوە یەکێکیان لە هەولێرە و ئەوەی دیکەش لە دهۆکە.  ئێستا کۆی گشتی ژمارەی تووشبووانی کۆرۆنا لە هەرێمی کوردستان گەیشتووەتە ١٠٩ هەزار و ١٥١ کەس. لەو ژمارەیە ١٠٣ هەزار و ٦٢٥ کەس چاکبوونەتەوە و ٣ هەزار و ٥٢١ کەس گیانیان لەدەستداوە. هەروەها ٢٠٠٥ کەس لە نەخۆشخانەکانی تایبەت بە کۆرۆنا لە ژێر چارەسەری وردی پزیشکیدان.  لە سەرەتای بڵاوبوونەوەی کۆرۆنا لە هەرێمی کوردستان تاوەکو ئێستا ٢١ هەزار و ٨٧١ کەس کەرەنتین کراون و سەرجەمیان نێردراونەتەوە ماڵەوە.   ئەمڕۆ دووشەممە، سامان بەرزنجی، وەزیری تەندروستیی هەرێمی کوردستان بە رووداوی راگەیاند، بەراورد بە مانگی رابردوو رێژەی تووشبوون بە ڤایرۆسی کۆرۆنا چوار هێندە زیادیکردووە و زۆربەی ئەوانەیشی تووشی کۆرۆنا دەبن تووشبووانی کۆرۆنای گۆڕاون. دەشڵێت، هێشتا نەگەیشتووینەتە ئەو قۆناخەی پێشنیازی قەدەخەی هاتووچۆ بکەن و "لە کۆبوونەوەی ئەمڕۆشدا بڕیاری داخستنی دەرگای قوتابخانەکان نادرێت. "  وەزارەتی تەندروستی: پێنج هەزار ژەم ڤاکسینی چینی دەگاتە هەرێمی کوردستان    لەگەڵ ئەوەی ژمارەی تووشبووانی کۆرۆنا لە هەرێمی کوردستان لە زیادبووندایە، بەڵام وەزارەتی تەندروستی و هاووڵاتیانیش هیوایان بەو ڤاکسینانەیە کە بڕیارە بگاتە هەرێمی کوردستان.     بڕیارە ئەمڕۆ دووشەمە یەکەم کاروانی ڤاکسینی سینۆفارمی چینی بگاتە بەغدا و رۆژی سێشەممە دەست بە پێدانی ڤاکیسن بە هاووڵاتیان بکرێت، گوتەبێژی وەزارەتی تەندروستی هەرێمی کوردستانیش دەڵێت، لەو ٥٠ هەزار ژەمە ڤاکسینەی دەگاتە عێراق پێنج هەزار ژەمی بۆ هەرێمی کوردستانە و دەشڵێت "پێشبینی دەکرێت شەپۆلێکی دیکەی کۆرۆنا بگەڕێتەوە. "   هەر ئەمڕۆ ئومێد خۆشناو، پارێزگاری هەولێر رایگەیاند، هەڵسەنگاندنەکانی رێکخراوی تەندروستیی جیهانی و وەزارەتی تەندروستیی هەرێمی کوردستان لەبارەی کۆرۆنا هەواڵی خۆش نین، لەبەرئەوە رێکارەکان بەرەو تووندی دەچن و تووندتر دەکرێن، "بەڵام ئەو دەنگۆیانەی باس لە دووبارە کەرەنتینکردنەوە دەکرێت، دوورە لە راستییەوە و وانابێت. "