دۆمێنیکۆ ئارکووری، سەرۆکی تیمی رووبەڕووبوونەوەی کۆرۆنا لە ئیتاڵیا رایگەیاند، کۆمپانیای مۆدێرنا بە فەرمی بە حکومەتی وڵاتەکەی راگەیاندووە ناردنی ڤاکسین بۆ ئیتاڵیا بە رێژەی ٢٠ % کەمدەکاتەوە، ئەمەش حکومەتی ئەو وڵاتەی تووڕە کردووە، چونکە دواکەوتنی ڤاکسین وا دەکات هەڵمەتی کوتان خاوبکەنەوە.  پێشتر کۆمپانیاکانی ئەسترازێنیکا و فایزەریش بە ئیتاڵیایان راگەیاندبوو ناردنی ڤاکسینەکانیان بۆ ئەو وڵاتە دوا دەکەوێت.  حکومەتی ئیتاڵیا بە فەرمی بە کۆمپانیای فایزەری راگەیاندووە، رێکاری یاسایی دژی دەگرێتەبەر.   سەرۆکی تیمی رووبەڕووبوونەوەی کۆرۆنا لە ئیتاڵیا دەڵێت، مۆدێرنا بە حکومەتی وڵاتەکەی راگەیاندووە کە ٨ی مانگی داهاتوو لە بری ١٦٦ هەزار ڤاکسین، ١٣٢ هەزاریان بۆ دەنێرن.   کەمکردنەوەی ژمارەی ڤاکسینەکان وا دەکات جێبەجێکردنی پلانی ئیتاڵیا بۆ کوتانی بەساڵاچووانی تەمەن سەروو ٨٠ ساڵ چەند هەفتەیەک دوا دەکەوێت.   ئیتاڵیا هەفتەکانی یەکەمی هەڵمەتی کوتانی دژی کۆرۆنای بۆ کارمەندانی کەرتی تەندروستی تەرخانکرد و لە کۆی ملیۆنێک و ٧٠٠ هەزار ڤاکسین، کە تاوەکو ئێستا دابەشکراون، ملیۆنێکی بۆ پزیشک و پەرستارەکان بووە.   ئیتاڵیاش وەک وڵاتانی دیکەی ئەوروپا بەدەست شەپۆلی دووەمی کۆرۆنا گیرۆدە بووە، بەپێی ئامارەکان تاوەکو ئێستا ٢,٥١٥,٥٠٧ کەس لە ئیتاڵیا تووشی کۆرۆنا بوون، ٨٧,٣٨١ تووشبووش گیانیان لەدەستداوە.