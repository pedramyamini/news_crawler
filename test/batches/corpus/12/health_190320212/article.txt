ئەم گوتەیەی مێرکل لەکاتێکدایە، لە رۆژانی رابردوودا نزیکەی ١٠ وڵات بەهۆی بوونی گومان لەسەر کاریگەرییە لاوەکییەکانی، بەکارهێنانی ئەو ڤاکسینەیان راگرت.   گومانەکان لە نەمسا دەستیانپێکرد، دوو لەو کەسانەی کە ڤاکسینە بەریتانییە سوێدییەکەیان وەرگرتبوو، تووشی کڵۆبوونی خوێن بوون، کە یەکێکیان گیانی لەدەستدا. لە ئیتاڵیاش دوو ئەفسەری سوپا کە ڤاکسینی ئەسترازێنیکایان وەرگرتبوو، گیانیان لەدەستدا. هەروەها لە دانیمارکیش کەسێک کە بەو ڤاکسینە کوترابوو، تووشی جەڵتە بوو و گیانی لەدەستدا.   بەڵام رۆژی ١٨ی ئەم مانگە، ئاژانسی دەرمانی ئەوروپا رایگەیاند، ڤاکسینی ئەسترازێنیکا سەلامەت و کاریگەرە. دوای کۆتاییهاتنی لێکۆڵینەوەی لیژنەیەکی سەر بە ئاژانسە ئەوروپییەکە لەسەر ڤاکسینی ئەسترازێنیکا، ئێمەر کووک، بەڕێوەبەری ئەو ئاژانسە لە کۆنگرەیەکی رۆژنامەڤانیدا رایگەیاند "لیژنەکە بە ئەنجامێکی زانستیی روون گەیشتووە و دەڵێت، ئەمە ڤاکسینێکی سەلامەت و کاریگەرە".  لیژنەکە بەو ئەنجامەش گەیشتووە کە ڤاکسینەکە هیچ پەیوەندیی بە زیادبوونی مەترسیی دروستبوون یان شیبوونەوەی کڵۆ خوێنەوە نییە.