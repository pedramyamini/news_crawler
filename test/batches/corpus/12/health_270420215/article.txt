د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کورستان بە تۆڕی میدیایی رووداوی راگەیاند، لە ماوەی ١٣ مانگ و ٢٦ رۆژی رابردوودا، کە کۆرۆنا بڵاوبووەتەوە، زیاتر لە سێ هەزار و ٨٠٠ پزیشک، کارمەند و فەرمانبەری کەرتی تەندروستی تووشی کۆرۆنا بوون، لەو ژمارەیەش ٧٥ کەسیان گیانیان لەدەستداوە.  پێشتر گوتەبێژی وەزارەتی تەندروستیی حکومەتی هەرێمی کوردستان لە ٠٤ - ١٢ - ٢٠٢٠ بە رووداوی رایگەیاند "لە ماوەی نۆ مانگدا، زیاتر لە دوو هەزار و ٦٠٠ پزیشک تووشی کۆرۆنا بوون و ٦٠ پزیشک و کارمەندمان بە کۆرۆنا گیانیان لەدەستداوە".  هەروەها ٠٥ - ١١ - ٢٠٢٠ ئاسۆ حەوێزی، گوتەبێژی وەزارەتی تەندروستیی هەرێمی کوردستان بە رووداوی گوت "لە ماوەی هەشت مانگدا، ٥٣ پزیشک و کارمەندمان بە کۆرۆنا گیانیان لەدەستداوە".  بە گوتەی ئاسۆ حەوێزی، تاوەکو ٠٨ - ١٠ - ٢٠٢٠ و "لە حەوت مانگی یەکەمی ٢٠٢٠ دا ٤٥ پزیشک و کارمەندی تەندروستی بە کۆرۆنا گیانیان لەدەستداوە". بەو پێیەش بێت لە ماوەی یەک مانگدا هەشت کارمەندی تەندروستیی تووشبوو بە کۆرۆنا گیانیان لەدەستداوە.  رۆژی شەممە ٦ی حوزەیرانی ٢٠٢٠ وەزیری تەندروستیی هەرێمی کوردستان بە رووداوی راگەیاند، ٣٥ پزیشک و کارمەندیان تووشی کۆرۆنا بوون، بەڵام پاش هەفتەیەک و لە ١٣ی حوزەیران ژمارەکە بۆ ٧٠ پزیشک و کارمەندی تەندروستیی تووشبوو بە کۆرۆنا بەرزبووەوە. هۆکاری سەرەکیشی بۆ بەرکەوتنی راستەوخۆیان لەگەڵ تووشبووانی کۆرۆنا گەڕاندەوە.  لە نوێترین راگەیێندراویدا لەبارەی تووشبووانی ڤایرۆسی کۆرۆنا، وەزارەتی تەندروستی رایگەیاند، لە ماوەی ٢٤ کاژێری رابردوودا ٧,٥٠٢ پشکنین کراون، لەو ژمارەیە ٩٦٩ کەسیان تووشبووی دەستنیشانکراوی نوێی کۆرۆنان و ٨٧٨ تووشبووی پێشووش چاکبوونەتەوە و ١٩ کەسیش گیانیان لەدەستداوە.  بەپێی راگەیێنداوی وەزارەتی تەندروستی، لە ١ی ئاداری ٢٠٢٠ ـەوە تاوەکو ئەمڕۆ ٢٧ی نیسانی ٢٠٢١، بەگشتی ملیۆنێک و ٦١٤ هەزار و ٢٠١ پشکنین کراون، ١٤٨ هەزار و ١٠٩ تووشبووی کۆرۆنا لە هەرێمی کوردستان دەستنیشانکراون، لەو ژمارەیە ١٢٤ هەزار و ٦٢٨ تووشبوویان چاکبوونەتەوە و سێ هەزار و ٩٨٩ تووشبووشیان گیانیان لەدەستداوە.