د. سەیف بەدر، گوتەبێژی وەزارەتی تەندروستیی عێراق، لەکاتی بەشداریکردنی لە بووڵتەنی هەواڵە تەندروستییەکانی تۆڕی میدیایی رووداو، لەبارەی وادەی گەیشتنی ڤاکسینی کۆرۆنا و میکانیزمی دابەشکردنەکەی، رایگەیاند "بڕیارە لە چارەگی یەکەمی ئەمساڵ وەجبەی یەکەمی ڤاکسینی کۆرۆنا لە جۆری فایزەر بگاتە عێراق، بەشێوەیەکی ناوەندی بەسەر هەموو پارێزگاکانی عێراق و لەنێویشیاندا هەرێمی کوردستان دابەشدەکرێت".  بە گوتەی د. سەیف بەدر بۆ بەدەستهێنانی ڤاکسین، عێراق جیا لە ڤاکسینەکەی کۆمپانیای فایزەری ئەڵمانی "گرێبەستی کڕینی لەگەڵ چەندین کۆمپانیای دیکە کردووە، لەکاتی پەسندکردنی جۆرەکانی ڤاکسین، عێراق ئەو ڤاکسینانە دەکڕێت".  سەبارەت بە ئامادەکارییەکانیش بۆ هەڵگرتن و گواستنەوەی ڤاکسینی جۆری فایزەر کە پێویستی بە ساردکەرەوەیە، گوتەبێژەکەی وەزارەتی تەندروستیی عێراق ئاماژەی بەوە کرد "بەپێی هەموو ستانداردەکان وەزارەتی تەندروستی ئامادەکارییەکانی کردووە، ساردکەرەوەکانمان بەدەستگەیشتووە، بە هەمان شێوە هەرێمی کوردستانیش ئەو ساردکەرەوەیەی هەیە بۆ پاراستنی ڤاکسینەکە لەو کوالێتییەی هەیەتی".  سەبارەت بە میکانزمی دابەشکردنی ڤاکسینەکەش لەکاتی گەیشتنی بە عێراق، د. سەیف بەدر دەڵێ: " ڤاکسینەکە بەپێی ژمارەی دانیشتووان بە هاوئاهەنگی لەگەڵ وەزارەتی تەندروستی هەرێمی کوردستان و فەرمانگە تەندروستییەکان دابەش دەکرێت، هەرێمی کوردستانیش پشکی خۆی دەبێت وەک چۆن لە دەرمانەکانی دیکە پشکی خۆی پێدراوە".  لەبارەی ئامادەکردنی تیمی پێویست بۆ هەڵمەتی کوتانەکە، د. سەیف بەدر ئەوەی خستەڕوو "بەپێی جۆری ڤاکسینەکە، هەزاران کارمەندی تەندروستی لە ناوەوە و دەرەوەی عێراق راهێنانیان پێ کراوە بۆ هەڵمەتی کوتان، ئەوانەی کە راهێنانیشیان پێ کراوە، دەتوانن راهێنان بە کەسانی دیکە بکەن".