رۆژی یەکشەممە ٢١ - ٠٢ - ٢٠٢١، پێنج تووشبووی کۆرۆنای گۆڕاو لە هەولێر تۆمارکران. دلۆڤان محەممەد، بەڕێوەبەری تەندروستیی هەولێر لەکاتی بەشدارییکرنی لە بووڵتەنی کاژێر ٠١: ٠٠ کە هەوار جەلالەدین پێشکەشی دەکات راگەیاند "لە ئەنجامی پشکنینەکان دەرکەوتووە کە ئەمڕۆ ١٤ تووشبووی نوێمان هەیە و هەڵگری ڤایرۆسی کۆرۆنای گۆڕاون. "  بەڕێوەبەری تەندروستیی هەولێر لە بەشێکی دیکەی قسەکانیدا ئاماژەی بەوەدا، ئەو تووشبووانەی کە تاوەکو ئێستا تۆمارکراون ژمارەیان ١٩ تووشبووی کۆرۆنای گۆڕاوە و "بەوردی چاودێری دەکرێن" و دەشڵێت "پێنج کەسەکە هی نێو شار بوون، ١٤ کەسەکەی دیکەش ٧ یان لە دەرەوەی وڵات گەڕاونەتەوە و ٧ کەسەکەی دیکەش هی نێو شاری هەولێرن. دواتر لە پشکنینەکان دا ئەوەمان بۆ دەردەکەوێت کە ئەو کەسانە سەردانی کوێیان کردووە. "  لە شارەکانی خوار و ناوەڕاستی عێراق ژمارەیەک تووشبووی کۆرۆنای گۆڕاو تۆمارکراون. بەڕێوەبەری تەندروستیی هەولێر دەشڵێت "رەنگە لە شارەکانی خوار و ناوەڕاستی عێراق بەشێک لەو تووشبووانە هاتبنە نێو هەرێمی کوردستان. " داواش دەکات هاونیشتمانییان پابەندی رێنماییە تەندروستییەکان بن و قەرەباڵخی دروست نەکەن.   دلۆڤان محەممەد سەبارەت بەو کەسانەی دێنە نێو شاری هەولێرەوە دەڵێت، داوامان کردووە کە پشکنین بۆ هەموو ئەو کەسانە بکرێن کە لە بازگەکانەوە دێنە نێو هەرێمی کوردستان "چونکە ژمارەی تووشبووان رۆژ بە رۆژ بەرەو زیادبوون دەچن. " دەشڵێت "پێشنیازمان داوەتە وەزارەتی تەندروستی و داوامان کردووە ئەگەر ژمارەکان زیادبوون دەوامی قوتابخانەکان کەمبکرێتەوە و هاتووچۆی نێوان شارەکان کەمتر بکرێتەوە. "  بەگوتەی دلۆڤان محەممەد، ئەو ١٤ تووشبووەی کۆرۆنای گۆڕاو کە ئەمڕۆ تۆمارکراون هەر کەسە و هی ماڵێکن و خەڵکی بیانی تێدا نییە و سەرجەمیان خەڵکی هەرێمی کوردستانن. لەو ١٤ کەسەش یەکێکیان تەمەنی شەش ساڵە و یەکێکی دیکەش تەمەنی ١٥ ساڵە و ئەوانی دیکەش سەرووی ٢٠ ساڵین.   سەبارەت بە چۆنییەتی دەستنیشانکردنی تووشبووەکان گوتی، دووجار پشکنین بۆ ئەو تووشبووانە دەکرێ کە تووشی کۆرۆنای گۆڕاویان هەیە لەبەرئەوە "تووشبووەکان هی ئەمڕۆ نین و هی چەند رۆژی رابردوون و ئەمڕۆ رامانگەیاندووە. "  رۆژی یەکشەممە ٢١ - ٠٢ - ٢٠٢١ ئەنجامی پشکنینی پێنج گومانلێکراو بە کۆرۆنای گۆڕاو دڵنیاکرایەوە کە هەڵگری ڤایرۆسەکەن و وەزیری تەندروستیی حکومەتی هەرێمی کوردستان لەو بارەیەوە هۆشداری دەدات و دەڵێت، ئەو جۆرە نوێیە خێراتر بڵاو دەبێتەوە. داوا لە هاونیشتمانییان دەکات کە زیاتر خۆیان بپارێزن.  تاوەکو ئێستا بڕیاری راگەیاندنی قەدەخەی هاتووچۆ و داخستنی قوتابخانەکان نەدراوە، بەڵام ئەمڕۆ لیژنەی باڵای رووبەڕووبوونەوەی کۆرۆنا لەو بارەیەوە کۆدەبێتەوە و کۆمەڵێک رێکاری نوێ بۆ رێگریکردن لە بڵاوبوونەوەی کۆرۆنای گۆڕاو رادەگەیێنێت.   رێبەر ئەحمەد، وەزیری ناوخۆی هەرێمی کوردستان لەبارەی قەدەخەی هاتووچۆ بۆ رووبەڕووبوونەوەی کۆرۆنای گۆڕاو رایگەیاند، ئەمڕۆ لیژنەی باڵای رووبەڕووبوونەوەی کۆرۆنا کۆدەبێتەوە و بڕیار لەبارەی قەدەخەی هاتووچۆ و داخستنی قوتابخانەکان دەدات، بەڵام جارێ هیچ بڕیارێک لەبارەی قەدەخەی هاتووچۆوە نییە.