لەو ئاگادارکردنەوەی تەندروستیی هەولێردا داوا لە هاونیشتمانیان کراوە، بەردەوام بن لە ناو تۆمارکردن لە پۆرتاڵی فەرمیی وەزارەتی تەندروستی و لەو کاتەی نۆرەیان هات، سەردانی بنکەی تەندروستی بکەن لەپێناو پاراستنی تەندروستیی هەموو لایەك.  سەبارەت بەو هاونیشتمانیانەی کە قورچکەی یەکەمی ڤاکسینی فایزەریان وەرگرتووە، ئاماژە بەوە کراوە، "ئاگاداریان دەکەینەوە کەوا قورچکەی دووەم بەپێی رێنوێنیی زانستیی وەزارەتی تەندروستیی حکومەتی هەرێم و وەزارەتی تەندروستیی حکومەتی عێراقی فیدراڵ ماوەکەی لەنێوان ٢١ تاوەکو ٢٨ رۆژە، دەکرێت لەم ماوەیە ژەمی دووەم وەربگیرێت"  هەروەها ئەوەش خراوەتەڕوو، لە هەفتەی داهاتووە دەست دەکرێت بە دابەشکردنی قورچکەی دووەمی ڤاکسینی فایزەر.  تاوەکو ئێستا لە سنووری پارێزگای هەولێر ٤٩ هەزار و ٥٤٨ تووشبووی کۆرۆنا دەستنیشان کراون، لەو ژمارەیەش ٤١ هەزار و ٨٧٩ تووشبوو چاکبوونەتەوە، هەزار و ١١٩ تووشبوو گیانیان لەدەستداوە و ئێستا شەش هەزار و ٥٥٠ تووشبوو چارەسەر وەردەگرن.  لە هەرێمی کوردستانیش تاوەکو ئێستا ١٥٤ هەزار و ٣٥٩ تووشبووی کۆرۆنا دەستنیشانکراون، لەو ژمارەیە ١٣٢ هەزار و ٢٤١ تووشبوو چاکبوونەتەوە و چوار هەزار و ٧٥ تووشبووش گیانیان لەدەستداوە، ژمارەی ئەو تووشبووانەش کە ئێستا لەژێر چاودێریدا ماونەتەوە ١٨ هەزار و ٤٣ کەسن.