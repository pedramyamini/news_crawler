دکتۆر حەسەن تەمیمی، وەزیری تەندروستیی و ژینگەی عێراق، ئەمڕۆ پێنجشەممە رایگەیاند، وەزارەتی تەندروستیی لەماوەی رابردوودا زیادبوونی رێژەی چاکبوونەوەی تووشبووانی کۆرۆنای لە هەموو پارێزگاکان تۆمارکرد، کە گەیشتووەتە ٨٥ %، هاوکات رێژەی مردن بەهۆی کۆرۆنا دابەزیوە بۆ ٢.٣ %.  دکتۆر حەسەن تەمیمی راشیگەیاند، زیادبوونی رێژەی چاکبوون بەهۆی پێشکەوتنی تواناکانی وەزارەت و کارمەندانی پزیشکیی و تەندروستییە، لەگەڵ خێرایی دەستنیشانکردن و دابینکردنی دەرمانی تایبەت بۆ چارەسەرکردنی تووشبووانی کۆرۆنا. بەڵام وەزیری تەندروستیی عێراق هۆشداری دەدات و دەڵێ: "عێراق هێشتا لە بازنەی مەترسیداری پەتای کۆرۆنادایە و ئاڵنگارییەکە لە کەرتی تەندروستی و ئابووریی بۆ کۆمەڵگە زۆر گەورەیە، بۆیە پێویستە هاووڵاتیان پابەندی رێنماییەکانی تەندروستیی و خۆپارێزیی بن".  وەزارەتی تەندروستیی عێراق رۆژی چوارشەممە بڵاویکردەوە لە ٢٤ کاژێری رابردوودا ١٨ هەزار و ٥٢٣ پشکنینی کۆرۆنا کراون، لە ئەنجامدا ٣٥٧٤ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون، هاوکات لە ٢٤ کاژێری رابردوودا ٨ هەزار و ٤٧٩ تووشبووی دیکەی کۆرۆنا چاکبوونەوە، هەروەها ٦٠ تووشبووی دیکە گیانیان لەدەستدا.  تاوەکو ئێستا ٤٨٥ هەزار و ٨٧٠ کەس لە عێراق و هەرێمی کوردستان تووشی کۆرۆنا بوون، ٤١٧ هەزار و ٢٣٥ لەو تووشبووانە چاکبوونەتەوە، کە دەکاتە % ٨٥.٩ ـی تێکڕای تووشبووان، هەروەها ١١ هەزار و ١٢٨ تووشبووی دیکە گیانیان لەدەستداوە.