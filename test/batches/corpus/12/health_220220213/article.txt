ئەنتۆنیۆ فاوچی، سەرۆکی پەیمانگەی نیشتمانیی ئەمریکا بۆ نەخۆشییە گوازراوەکان لە هەڤپەیڤینێکدا ئاماژە بەوە دەکات، تەنانەت ئەگەر هەموو دانیشتووانی ئەمریکاش بە ڤاکسین بکوترێن، هێشتا بەستنی دەمامک پێویستە.  سەبارەت بە خێرایی کوتان بە ڤاکسین لە ئەمریکا و ئەگەری ئاساییبوونەوەی دۆخی وڵات دوای وەرگرتنی ڤاکسین لەلایەن خەڵکەوە، فاوچی پێیوایە، دەکرێت لە کۆتایی ئەمساڵدا تاڕاددەیەکی باش دۆخی ئاسایی ژیان لە ئەمریکا ببینرێت، بەڵام هێشتا خەڵک پێویستیان بەوەیە خۆیان بپارێزن.  لە ئەمریکا تاوەکو ئێستا زیاتر لە ٦٣ ملیۆن کەس ژەمی یەکەمی ڤاکسینیان وەرگرتووە و رۆژانەش زیاتر لە یەک ملیۆن ژەمە ڤاکسین لەو وڵاتە دابەشدەکرێن. بەپێی پلانی ئیدارەی بایدن، تاوەکو مانگی تەممووز نزیکەی ٣٠٠ ملیۆن کەس لە ئەمریکا بە ڤاکسین دەکوترێن کە نزیکدەبێتەوە لە تەواوی دانیشتووانی ئەمریکا. بەگشتی لە جیهانیشدا زیاتر لە ٢٠٥ ملیۆن کەس ژەمی یەکەمی ڤاکسینیان وەرگرتووە.