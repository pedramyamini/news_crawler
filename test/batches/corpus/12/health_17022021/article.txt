وەزیری تەندروستیی عێراق راشیگەیاند، کۆمپانیاکانی ڤاکسین داوای دەرکردنی یاسا یاخود رەزامەندیی حکومەتیان کردووە لەبارەی کاریگەرییە لاوەکییەکانی ئەو ڤاکسیانە.  لەبارەی پشکی هەرێمی کوردستان لەو ڤاکسینانەی هاوردەی عێراق دەکرێن، نزیکەی دوو هەفتە پێش ئێستا دکتۆر سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند، "ڤاکسینەکان بەشێوەیەکی ناوەندی بەسەر هەموو پارێزگاکانی عێراق و لەنێویشیاندا هەرێمی کوردستان دابەشدەکرێت".  هەروەها دکتۆر سەیف بەدر گوتیشی: " ڤاکسینەکە بەپێی ژمارەی دانیشتووان بە هاوئاهەنگی لەگەڵ وەزارەتی تەندروستیی هەرێمی کوردستان و فەرمانگە تەندروستییەکان دابەش دەکرێت، هەرێمی کوردستانیش پشکی خۆی دەبێت وەک چۆن لە دەرمانەکانی دیکە پشکی خۆی پێدراوە".  ئەوە لە کاتێکدایە وەزیری تەندروستیی عێراق، رۆژی دووشەممەی رابردوو لە کۆنگرەیەکی رۆژنامەڤانیدا لە بەغدا رایگەیاند: "بۆ یەکەمجار چەند تووشبووێکی ڤایرۆسی کۆرۆنای گۆڕاو لە عێراق دەستنیشانکران". دوا بە دوای ئەوەش بەریتانیا گەشتەکانی لەگەڵ عێراق هەڵپەسارد.  لەبارەی قەدەخەکردنی گەشتەکانەوە دکتۆر ریاز حەلفی، بەڕێوەبەری گشتیی فەرمانگەی تەندروستیی گشتی لە وەزارەتی تەندروستی و ژینگەی عێراق، بە تۆڕی میدیایی رووداوی راگەیاند: "بڕیاری قەدەخەی گەشتکردنی گەشتیارانی ئاسایی لە عێراقەوە بۆ وڵاتان یان لە وڵاتانەوە بۆ عێراق، کە لیژنەی باڵای تەندروستی و سەلامەتی نیشتمانیی عێراق لە ١٦/١/٢٠٢١ دا دەریکرد، هێشتا بەردەوامە".  لیژنەی باڵای تەندروستی و سەلامەتی نیشتمانی لە عێراق، تایبەت بە بەرەنگاربوونەوەی پەتای کۆرۆنا، لە ناوەڕاستی مانگی رابردوودا بڕیاری ژمارە ٢٣١ ـی ساڵی ٢٠٢٠ ـی ئەنجوومەنی وەزیران، تایبەت بە قەدەخەی گەشتکردن لە عێراقەوە بۆ ٢٠ وڵات درێژکردەوە، بەهۆی سەرهەڵدانی ڤایرۆسی گۆڕاوی کۆرۆنا لەو وڵاتانەدا، لیژنەکە هاوکات بڕیاری دا هاتنی گەشتیاران لەو وڵاتانەوە بۆ عێراق قەدەخە بکات و تەنیا رێگە بە گەشتیاری عێراقی بدرێت لەو وڵاتانەوە بگەڕێتەوە عێراق.  بەپێی راگەیێندراوی دوێنێی وەزارەتی تەندروستیی حکومەتی هەرێمی کوردستان کە ئاماری ٢٤ کاژێری رابردووی تایبەت بە ڤایرۆسی کۆرۆنای بڵاوکردەوە و رایگەیاند، لەو ماوەیەدا ١٣٨ تووشبووی نوێی ڤایرۆسەکە دەستنیشانکراون، دوو تووشبوو گیانیان لەدەستداوە و ١٠٥ تووشبووی پێشووی ڤایرۆسەکەش چاکبوونەتەوە.  تاوەکو ئێستا لە هەرێمی کوردستان ملیۆنێک و ١٢٣ هەزار و ٥٨١ پشکنینی تایبەت بە ڤایرۆسی کۆرۆنا کراون، ئەنجامی پشکنینی ١٠٧ هەزار و ١٨٦ کەس پۆزەتیڤ بوون، لەو ژمارەیەش ١٠٢ هەزار و ٥٤٥ تووشبوو چاکبوونەتەوە و سێ هەزار و ٥٠١ تووشبووش گیانیان لەدەستداوە.  هەروەها لە عێراقیشدا بەپێی راگەیێندراوی دوێنێی وەزارەتی تەندروستی لە ماوەی ٢٤ كاژێری رابردوودا، ٣ هەزار و ٣٣٢ تووشبووی دیكەی كۆرۆنا تۆماركراون، ٧ تووشبوو گیانیان لەدەستداوە، هەزار و ٦٢٢ تووشبووش چاكبوونەتەوە.  لەسەرەتای بڵاوبوونەوەی پەتای كۆرۆنا لە ئاداری ساڵی ٢٠٢٠ تاوەكو ئێستا، ٦٤٩ هەزار و ٩٨٢ كەس لە عێراق تووشی كۆرۆنا بوون، لەو ژمارەیەیش ٦٠٩ هەزار و ٨٠٠ تووشبوو چاكبوونەتەوە، ١٣ هەزار و ١٩٢ تووشبووش گیانیان لەدەستداوە.