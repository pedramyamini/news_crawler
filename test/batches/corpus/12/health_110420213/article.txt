ئەمڕۆ یەكشەممە ١١ - ٠٤ - ٢٠٢١ رێکخراوی تەندروستیی جیهانی لە عێراق رایگەیێندراوێکی بڵاوکردەوە کە تێیدا، "ئەو پڕوپاگەندە بێبنەمایە رەتدەکاتەوە کە بەم دواییانە لە تۆڕە کۆمەڵایەتییە نافەرمییەکان بڵاوبووەتەوە بۆ کەمکردنەوەی متمانەی هاووڵاتییان سەبارەت بە سەلامەتی و کاریگەریی کووتانەکانی کۆرۆنا".   رێکخراوی تەندروستیی جیهانی رایدەگەیەنێت کە هیچ کەناڵێکی نافەرمی بەکارناهێنێت بۆ بڵاوکردنەوەی زانیاریی سەبارەت بە بابەتە تەندروستییەکان و لەگەڵیشیان دا خۆپاراستن لە پەتای کۆرۆنا و پێوەرەکانی کوتانەکان.   رێکخراوی تەندروستیی جیهانی دووبارە جەخت لەسەر ئەوە دەکاتەوە کە کوتانەکانی پەتای کۆرۆنا خاڵی وەرچەرخانن لە شەڕی رووبەڕووبوونەوەی ئەم پەتا جیهانییە و، سوودەکانی ئەم کوتانانە زۆر زیاترن لە کاریگەرییە لاوەکییە دەگمەنەکانی. هەروەها رێکخراوی تەندروستیی جیهانی داوا لە هاوڵاتییانی عێراق دەکات کە خۆیان تۆماربکەن و کوتانەکان وەربگرن بە زووترین کات و، دەڵێت: تەنها کاتێک دەتوانین ئەم پەتایە بوەستێنین، کە زۆرینەی خەڵکی عێراق کووتانەکانی وەرگرتبێت.   لە بەشێکی دیکەی راگەیێنداوەکەی رێکخراوی تەندروستیی جیهانیدا هاتووە، ئەم بەرزبوونەوە مەترسیدارەی بەم دواییانە لە ژمارەی تووشبووانی کۆرۆنا لە عێراق، جێگەی سەرنج و دڵەراوکێیە، بەڵام ئەم پەتایە کۆنترۆڵدەکرێت لەرێگەی جێبەجێکردنێکی تووندی پێوەرە خۆپارێزییەکان و سەرکەوتنی هەڵمەتی کوتان کە وەزارەتی تەندروستی پێی هەڵدەستێت بەهاوئاهەنگیی تەواو لەگەڵ رێکخراوی تەندروستیی جیهانی و هاوبەشەکانی دیکە.      ئەمڕۆ یەکشەممە ١١ - ٠٤ - ٢٠٢١ دکتۆر سەیف بەدر، گوتەبێژی وەزارەتی تەندروستی و ژینگەی عێراق، لە لێدوانێکی رۆژنامەڤانیدا رایگەیاند: "ئەمڕۆ یەکەم کاروانی پێکوتەی فایزەری دژە ڤایرۆسی کۆرۆنا گەیشتە فڕۆکەخانەی نێودەوڵەتیی بەغدا، کە بریتییە لە ٤٩ هەزار ژەمە پێکوتە".     گەیشتنی ئەم کاروانەی پێکوتەی فایزەری دژە ڤایرۆسی کۆرۆنا لە کاتێکدایە تاوەکو ئێستا ٥٠ هەزار ژەمە پێکوتەی سینۆفارمی چینی و ٣٣٦ هەزار ژەمە پێکوتەی ئەسترازێنیکای دژە ڤایرۆسی کۆرۆنا گەیشتوونەتە عێراق و بەردەوام دەدرێنە هاووڵاتیان، بەڕادەیەک بەپێی ئامارەکانی وەزارەتی تەندروستیی عێراق تائێستا ١٣٣ هەزار و ٤٧ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.