پسپۆڕەکان کە لە ١٤ی کانوونی دووەمی ئەمساڵ بۆ لێکۆڵینەوە لە سەرچاوەی بڵاوبوونەوەی ڤایرۆسی کۆرۆنا چوونە شاری وهانی چین. باس لە چوار ئەگەر دەکەن بۆ بڵاوبوونەوەی ڤایرۆسەکە، بەهێزترینیان، گواستنەوەیەتی لە ئاژەڵەوە بۆ مرۆڤ.  بەپێی ئەو زانیارییانەی لە چینەوە سەبارەت بە راپۆرتەکە بڵاوکراونەتەوە، یەکێک لە ئەگەرە بەهێزەکان  بڵاوبوونەوەیەتی لە ئاژەڵێکی کێوی، کە ماڵی کراوە، ئەویش ئاژەڵی باجەرە.  دەگوترێت ئەگەری بەهێز ئەوەیە، ئەم ئاژەڵە ماڵی کرابێت و لەوێوە راستەوخۆ بۆ مرۆڤ گوازرابێتەوە، یان هەر ئەم ئاژەڵە ڤایرۆسەکەی بۆ شەمشەمەکوێرە گواستبێتەوە و لەویشەوە بۆ مرۆڤ گوازرابێتەوە.  ڤایرۆسی کۆرۆنا کە لە کۆتاییەکانی ساڵی ٢٠١٩ لە چین بڵاوبووەتەوە، تاوەکو ئێستا زیاتر لە ١٢٨ ملیۆن کەسی لە جیهاندا تووشکردووە و زیاتر لە ٢.٨ ملیۆن کەسی کوشتووە.  ویلایەتە یەکگرتووەکانی ئەمریکا، راپۆرتەکەی بەدڵ نییە، چونکە هێشتا پێیوایە چین زانیاریی لەسەر ڤایرۆسەکە شاردووەتەوە و زۆر درەنگ بۆ جیهانی ئاشکرا کردووە.. بەتایبەت پێشووتریش باس لەوە دەکرا چەند مانگێک پێش ئاشکراکردنی ڤایرۆسەکە و لە ناوەڕاستی ساڵی ٢٠١٩ دا نەخۆشخانەکانی وهان و هەرێمی هوبیی پڕ لە نەخۆش بوون بەبێ ئەوەی هیچ راپۆرتێکیان لەسەر بڵاوبکرێتەوە.  کەچی راپۆرتەکەی تیمی پسپۆڕانی رێکخراوی تەندروستیی جیهانی دەڵێت، تەنیا مانگێک پێش ئاشکراکردنی، ڤایرۆسەکە لە وهان بڵاوبووەتەوە. حکومەتی چینیش دەڵێت هەوڵەکانی ئەمریکا و گوشاری بۆ سەر رێکخراوی تەندروستی "سیاسییە".  ژاو لیجیان، گوتەبێژی وەزارەتی دەرەوەی چین، لەو بارەیەوە دەڵێت؛ "ئەمریکا دەستیکردووە بە قسەکردن لەسەر راپۆرتەکە. ئایا بەم کارە ئەوە ئەمریکا نییە کە دەیەوێت گوشاری سیاسی بخاتە سەر ئەندامانی تیمی پسپۆڕانی رێکخراوی تەندروستیی جیهانی؟ پێویستە ئەمریکا یەکەمجار پرسیار لە پسپۆڕانی رێکخراوەکە بکات، کە بەشێکن لە نووسینی راپۆرتەکە"   جگە لە ئاژەڵی کێوی، سێ ئەگەری دیکە هەن، ئەوانیش بریتین لە شەمشەمەکوێرە، خۆراکی بەستووی هەڵگیراو یان خۆراکی منداڵ، ئەگەری چوارەمیش، کە لە هەموویان لاوازترە، دزەکردنیێتی لە تاقیگەیەکی وهانەوە.  فینگ زیجیان، بەڕێوەبەری سەنتەری کۆنتڕۆڵکردن و رێگریکردن لە نەخۆشییەکان لە چین، بابەتی دزەکردن لە تاقیگەوە بەدوور دەزانێت و دەڵێت: "پاش گفتوگۆی تێروتەسەلی تیمەکە، پسپۆڕان گەیشتنە ئەوەی ئەم ڤایرۆسە ئەگەری هەیە راستەوخۆ لە ئاژەڵەوە گوازرابێتەوە بۆ مرۆڤ، یان لە خۆراکی سارد و بەستووەوە گوازرابێتەوە، پسپۆرەکان بەدووری دەزانن لە تاقیگەیەکەوە دزەی کردبێت بۆ مرۆڤ".  رێکخراوی تەندروستیی جیهانیش، دەیەوێت هەر لە ئێستاوە شەڕی ئەمریکا و چین لەسەر راپۆرتی رێکخراوەکە هێور بکاتەوە.  تیدرۆس ئەدهانۆم، بەڕێوەبەری گشتیی رێکخراوی تەندروستیی جیهانی پێش ئەوەی راپۆرتەکە لەلایەن رێکخراوەکەوە بڵاوبکرێتەوە، داوای کرد چاوەرێی توێژینەوەی زیاتر لەسەر ئەگەرەکانی ناو راپۆرتەکە بکەن و گوتی: "بۆ ئێستا هەموو ئەگەرەکان دەخرێنە سەر مێزی گفتوگۆ، ئەوانە پێویستییان بە توێژینەوەی زیاترە"   تیمەکەی رێکخراوی تەندروستی لە ١٤ی کانوونی دووەمەوە تاوەکو ١٠ی شوبات سەردانی تاقیگە، بازاڕ، سەنتەرەکانی دابەشکردنی خۆراک، شوێنی فرۆشتنی خۆراکە دەریاییەکان و چەندین سەنتەر و نەخۆشخانەیان لە چین کرد. لە ١٠ی شوباتیشەوە دەستیان کردووە بە توێژینەوە لەسەر ئەو زانیارییانەی کە وەریانگرتوون.  ئەوان ئەو تۆمەتانەش رەتدەکەنەوە کە گوایە حکومەتی چین بۆ چەند مانگێک ڤایرۆسەکەی شاردووەتەوە، هەروەها پرسی دزەکردنی ڤایرۆسەکە لە تاقیگەی بایۆلۆژیی وهان بە لاوازترین ئەگەر دەزانن.