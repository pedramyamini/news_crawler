ئومێد خۆشناو، پارێزگاری هەولێر بە تۆڕی میدیایی رووداوی راگەیاند، سبەی سێشەممە، کاژێر ١٠: ٣٠ی بەیانی، لیژنەی باڵای بەرەنگاربوونەوەی کۆرۆنا کۆدەبێتەوە و بۆ رێکاری نوێش، چاوەڕوانی راپۆرتی لیژنەی تەندروستی دەکەن کە لەلایەن وەزیری تەندروستییەوە پێشکێش دەکرێت.  پارێزگاری هەولێر ئاماژەی بەوەشکرد: "دۆخەکە زۆر مەترسیدارە، ئەگەر هاونیشتمانییان هاوکارمان نەبن، ناچاردەبین رێکارەکان تووند بکەینەوە".  هاوکات دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، وەزارەتی تەندروستی دەستی بە هەڵسەنگاندنی دۆخەکە کردووە و تاوەکو ئێستاش بەردەوامە، بە دڵنیاییەوە پێشنیازی نوێ دەدرێت بە لیژنەی باڵای بەرەنگاربوونەوەی کۆرۆنا بۆ ئەوەی بڕیاری لەبارەوە بدات.