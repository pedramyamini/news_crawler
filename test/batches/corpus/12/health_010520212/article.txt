دکتۆر ئارام رۆستەم، سەرپەرشتیاری لیژنەی کڕینی ڤاکسین بۆ هەرێمی کوردستان بە رادیۆی رووداوی راگەیاند: "سەرەڕای ئەوەی خەڵکی خۆمان بە گشتی هۆشیاریی تەندروستیی کەمە کە رێکاری خۆپارێزی لە ڤاکسینەکە ناگرنە بەر، هاوکات رەنگە هەندێک لە وڵاتانی دراوسێ کارمان لەسەر بکەن بۆ ئەوەی رێژەی نەخۆشی لەناو هەرێمی کوردستاندا زیاد ببێت. "  هەروەها دکتۆر ئەفراسیاب مووسا، بەڕێوەبەری گشتیی تەندروستیی دهۆکیش بە رادیۆی رووداوی راگەیاند: "لە پارێزگای دهۆک پابەندبوونی هاونیشتمانییان بە رێکارەکانی خۆپارێزییەوە وەکو پێویست باش نییە. هۆکارەکەیش ئەوەیە کە تاوەکو ئێستا هەندێک خەڵک هەن کە باوەڕیان بە کۆرۆنا نییە، هەندێکیش هەن کە باوەڕیان بە رێکارە خۆپارێزییەکان نییە. "  ئێستا لە هەرێمی کوردستان و عێراق کوتان بە ڤاکسینەکانی کۆرۆنا دەستی پێکردووە و هاونیشتمانییان بە ئۆنلاین ناوی خۆیان بۆ کوتان تۆمار دەکەن. هاوکات حکومەتی هەرێمی کوردستانیش لە هەولێ ئەوەدایە ڤاکسینی زیاتر دابین بکات.  سەرپەرشتیاری لیژنەی کڕینی ڤاکسین بۆ هەرێمی کوردستان گوتی: "ڤاکسین لە دوو رێگەوە دەهێنرێتە هەرێمی کوردستان کە یەکێکیان کۆڤاکسە کە کۆڕبەندێکە بۆ دابینکردنی ڤاکسین بۆ وڵاتانی جیهانی سێیەم و، دووەمیشیان ئەوەی حکومەتی عێراقی دەیکڕێت. تاوەکو ئێستا ٧٠ هەزار ڤاکسین بۆ هەرێمی کوردستان هاتووە. بەم نزیکانە ڤاکسینی دیکەیش دێت. تاوەکو ئێستا ڤاکسینی فایزەر لە چاو ڤاکسینەکانی دیکەدا زۆرترینی لێ هاتووەتە هەرێمی کوردستان کە ٤٣ هەزار و ٨٠٠ دانەیە. "   بەڕێوەبەری گشتیی تەندروستیی دهۆکیش گوتی: "رێژەی کوتان بە ڤاکسین لە دهۆک زۆر باشە و ئێستا ٩٩ % ی ئەو ڤاکسینە بۆ دهۆک دانراوە بەکارهێنراوە. تا ئێستا ٢٣ هەزار ڤاکسین بۆ دهۆک دابین کراوە کە ٨٩٧ ـی سینۆفارمە، چوار هەزار و ٣٠٠ی فایزەرە و ١٧ هەزار و ٦٧٩ی ئاسترازێنیکایە. هێشتا بەشی ئاوارەکان ڤاکسینمان بۆ نەهاتووە کە نزیکەی ملیۆنێک ئاوارەمان هەیە، بۆیە دەبێت دووهێندە ڤاکسین بۆ دهۆک بنێردرێت بۆ ئەوەی بەشی ئەوانیش بکات کە تاوە کوئێستا ٦٠٠ ئاوارە ڤاکسینیان لێ دراوە. "  چەند رۆژ لەمەوبەر هاونیشتمانییەک لە شاری کۆیە دوای کوترانی بە ڤاکسینی کۆرۆنا کۆچی دوایی کرد و، لە سۆشیال میدیادا وا بڵاوبووەوە کە گوایە کاریگەریی نەرێمیی ڤاکسینەکە لەسەری بووەتە هۆی مردنی.  د. ئارام رۆستەم، سەرپەرشتیاری لیژنەی کڕینی ڤاکسین بۆ هەرێمی کوردستان بە جەختەوە گوتی: "تاوەکو ئێستا لە هەرێمی کوردستان هیچ حاڵەتێک تۆمار نەکراوە کە کەسێک بە ڤاکسینی کۆرۆنا کوترابێت و کاریگەریی نەرێنیی لەسەر دەرکەوتبێت. ئەو مامۆستایەیشی لە کۆیە دوای کوترانی بە ڤاکسین مرد، ئەوە بەهۆی ڤاکسینەکەوە نەبوو، بەڵکو بەهۆی نەخۆشیی دڵەوە مردبوو؛ ڤاکسینەکەیش نەبووایە هەر بەو نەخۆشییە دەمرد. "  رۆژانە لە پارێزگای دهۆک لە چاو پارێزگاکانی دیکەی هەرێمی کوردستاندا ژمارەیەکی زیاتری تووشبووی ڤایرۆسی کۆرۆنا تۆمار دەکرێن.  د. ئەفراسیاب مووسا، بەڕێوەبەری گشتیی تەندروستیی دهۆک گوتی: "لە پارێزگای دهۆک رۆژانە لە ٢٧ بنکە چوار هەزار پشکنین بۆ دەستنیشانکردنی ڤایرۆسی کۆرنا دەکەین کە لەو ژمارەیە بە نزیکەیی ٥٠٠ تووشبوو تۆمار دەکرێن کە ١٠ یان لە نەخۆشخانە دەخەوێنرێن کە ٣ - ٤ کەسیان دەنێردرێنە چاودێریی چڕ. ئێستاکە ٦٠ نەخۆشمان لە نەخۆشخانەدا هەیە کە ٣٥ ـیان لەژێر چاودێریی چڕدان. بۆیە ئێستا ژمارەی مردن بە ڤایرۆسەکە لە رۆژێکدا گەیشتووەتە ٤ - ٥ کەس. "  تاوەکو ئێستا لە هەرێمی کوردستان ١٥٠ هەزار و هەشت کەس تووشی ڤایرۆسی کۆرۆنا بوون، لەو ژمارەیە ١٢٦ هەزار و ٥٠٨ کەس چاکبوونەتەوە و چوار هەزار و ١٦ تووشبوویش مردوون.