بە گوتەی مات هانکۆک، وەزیری تەندروستیی بەریتانیا، چەند رۆژێک پێش ئێستا چەند کەسێک لە ئەفریقیای باشوورەوە چوونەتە بەریتانیا و دوو کەس لەوانەی بەرکەوتنیان لەگەڵ ئەو کەسانە بووە، تووشی جۆرە نوێکەی کۆرۆنا بوون. بەو هۆیەشەوە گەشتی نێوان بەریتانیا و ئەفریقیای باشوور راگیراوە.  هانکۆک جەختی لەوە کردەوە، ترسی زیاتریان لەم جۆرەی کۆرۆنا هەیە، چونکە لە جۆری دووەمی خێراتر بڵاودەبێتەوە. وەزیری تەندروستیی بەریتانیا داوای لە هەموو ئەو کەسانە کرد کە لە ماوەی دوو هەفتەی رابردوودا لە ئەفریقیاوە چوونەتە وڵاتەکە، خۆیان کەرەنتین بکەن.  جۆری یەکەمی ڤایرۆسی کۆرۆنا لە کانوونی یەکەمی ساڵی رابردوو لە ووهانی چین دۆزرایەوە کە ئێستا لە سەرانسەری جیهان بڵاوبووەتەوە. جۆری دووەمی ڤایرۆسەکە، هەفتەی رابردوو لە بەریتانیا دۆزرایەوە کە بە گوتەی وەزیری تەندروستیی ئەو وڵاتە، خێرایی گواستنەوەی ٧٠ % لە جۆری یەکەمی زیاترە.  جۆری سێیەمیشی کە ئەمڕۆ چوارشەممە ٢٣ی کانوونی یەکەمی ٢٠٢٠ لە بەریتانیا تۆمارکراوە، وەکو وەزیری تەندروستیی ئەو وڵاتە دەڵێت، زۆر خێراتر لەوەی دووەمیش دەگوازرێتەوە.  لەگەڵ دەرکەوتنی جۆری دووەمی ڤایرۆسی کۆرۆنا، نزیکەی ٥٠ وڵات سنوورەکانیان لەگەڵ بەریتانیا داخست. لە ناوخۆی بەریتانیاش رێکارە خۆپارێزییەکان تووندتر کراون.  لەگەڵ بڵاوبوونەوەی جۆری سێیەمی ڤایرۆسەکە، ئەمڕۆ مات هانکۆک ئاماژەی بەوە کرد کە لە چەند ناوچەیەکی باشووری وڵاتەکەی، رێکارەکان تووندتر دەکەن بۆ رێگریکردن لە بڵاوبوونەوەی جۆرە نوێکە.  وەزیری تەندروستیی بەریتانیا دەڵێت "ئێمە دوو تووشبووی جۆرێکی دیکەی نوێی کۆرۆنامان لێرە لە بەریتانیا دۆزیوەتەوە. هەردووکیان پەیوەندییان بەو کەسانەوە هەیە کە لە چەند هەفتەی رابردوودا لە ئەفریقیای باشوورەوە هاتوون".  لەڕووی زۆریی ژمارەی تووشبووانی کۆڤید ١٩، بەریتانیا لەسەر ئاستی جیهان لە پلەی شەشەمدایە، بەشێوەیەک کە تاوەکو ئێستا زیاتر لە دوو ملیۆن و ١٤٩ هەزار تووشبووی ئەو جۆرەی کۆڤید تۆمارکراون و زیاتر لە ٦٩ هەزار تووشبووی ڤایرۆسەکەش گیانیان لەدەستداوە.