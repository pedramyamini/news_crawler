ئێستا لە جیهاندا کۆمپانیاکان پێشبڕكێ دەکەن بۆ ئەوەی دڵنیاببنەوە کە ڤاکسینێكی سەلامەت دروستدەکەن، گروپی موسڵمانانیش پرسیاریان لەوە بۆ دروستبووە کە بەکارهێنانی بەرهەمەکانی بەراز تاچەند هۆکاردەبێت بۆ حەرامی ڤاکسینەکە و وەستاندنی کەمپەینەکانی کوتان لە وڵاتە موسڵمانەکان.   جەلاتینێكی تایبەتی بۆ بەکاردەهێندرێت کە لە پێكهاتەی بەراز بەرهەمدەهێنرێت  لە جیهاندا جەلاتینێكی تایبەت کە لە پێكهاتەی بەراز بەرهەمدەهێندرێت بەشێوەیەکی فراوان وەک هەڵگری ڤاکسین بەکاردەهێندرێت بۆ ئەوەی بە سەلامەتی و کاریگەری لەکاتی هەڵگرتن و گواستنەوە بمێنێتەوە، ئەمەش بووەتە جێگەی سەرنجی موسڵمانان و ترسیان لە حەرامی بەکارهێنانی ئەو ڤاکسینانە هەیە.   هەرچەندە کۆمپانیا و وڵاتە موسڵمانەکان هەوڵی دروستکردنی جۆرێكی جیاواز دەدەن، کە بەبێ بەکارهێنانی بەرهەمەکانی بەراز بێت، تەنانەت کۆمپانیای نۆڤارتسی سویسڕی توانی ڤاکسینی هەوکردنی پەردەکانی مێشك بەبێ بەکارهێنانی ئەو جەلاتینە دروستبکات، کۆمپانیاکانی سعوودییە و مالیزیاش کار لەسەر یەکێكی دیکە دەکەن.   د. سەلمان وەقار، سکرتێری گشتیی کۆمەڵەی پزیشكیی بەریتانی - ئیسلامی دەڵێت خواست لەسەر زنجیرە پێویستییەکانی ئێستا و کەمی توانای مانەوەی ئەو ڤاکسینانەی کە ئەو جۆرە جەلاتینەی تێدانییە وایکردووە ئێستاش جەلاتینەکە بەشێوەیەکی فراوان بەکاربهێندرێت و جێگرەوەیەکی باشی بۆ دروستنەکراوە.   سکرتێری گشتیی کۆمەڵەی پزیشكیی بەریتانی - ئیسلامی روونیدەکاتەوە بەکارهێنانی ڤاکسینەکە کە پێکهاتەیەکی جەلاتینی تێدایە کە سەرچاوەکەی لە بەرازە لە چەندین دیبەیت باسکراوە، هەندێك لە زانایان و پیاوانی ئاینی بە حەرامی دەزانن، هەندێكیش گووتوویانە مادام بۆ هەڵگرتنی ماددەیەکە کە سوودی زیاترە لە زیان و راستەوخۆ ناخورێت، رێگەپێدراوە.   سکرتێری گشتیی کۆمەڵەی پزیشكیی بەریتانی - ئیسلامی دەڵێت: "دەبێت کۆمپانیاکان بە روونی باسی پێکهاتەی ڤاکسینەکانیان بکەن، بۆ ئەوەی کۆمەڵگە و وڵاتان دڵنیا بکەنەوە و لەکۆتاییدا تاوەکو بڕیارێك لەلایەن زانایان دەدرێت، ئەمە بژاردەی تاکەکانە"  لە مالیزیا هەمان گرفت روویدا  لە مالیزیا هەمان گرفت روویدا، کاتێك لە ٢٠١٨ گووتیان ڤاکسینی سوورێژە حەرامە، ئەمەش وایکرد کە خەڵکی وڵاتەکە ڤاکسینەکە بۆ منداڵەکانیان بەکارنەهێنن، ئەو ساڵە ژمارەی حاڵەتەکانی سوورێژە گەیشتە لووتکە، سێیەم زۆرترین حاڵەتەکانی سوورێژە لە جیهاندا لە مالیزیا تۆمارکران.   لەدوای تۆمارکردنی حاڵەتە زۆرەکانی سوورێژە، پیاوان و زانایانی ئاینی لە مالیزیا بڕیاریاندا کە رێگەبدرێ بە بەکارهێنانی ڤاکسینی سوورێژە، چونکە سوودەکانی لە زیانەکەی زیاترن، لە پاکستان هەمان گرفت هەبوو کە خەڵکی لەبەر حەرامی ڤاکسینەکە بەکاریان نەدەهێنا.   محەممەد عەسری، موفتی مالیزیا: رێگەپێدراوە  محەممەد عەسری، موفتی و سەرپەرشتیاری ئایینیی مالیزیا دەڵێت: "با دۆخەکە ئاڵۆز نەکەین کە بە بچووکی بیری لێبکەینەوە، چونکە ئەگەر شتێك بۆ گشتی و نەتەوەیەک بێت، دەبێت رێكبخرێت و ئاسانکاری بۆ بکرێت".   محەممەد عەسری دەڵێت: "ئەگەر ڤاکسینێك لە پێکهاتەی حەڵاڵ دروستبکرێت باشترینە و یەکەم بژاردە دەبێت، بەڵام تەنانەت ئەگەر ڤاکسینێك ماددەیەکی رێگەپێنەدراوی تێدابێت بۆ گواستنەوە و دروستکردنیشی و دواتر بە پاکی دروستبکرێت رێگەپێدراوە".