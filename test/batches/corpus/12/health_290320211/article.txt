لە هەرێمی کوردستان لەو کاتەوەی شەپۆلی دووەمی ڤایرۆسی کۆرۆنا بڵاوبووەتەوە، لە ٢٤ کاژێری رابردوودا زۆرترین ژمارەی تووشبووانی کۆرۆنا تۆمارکران کە ٩٢٦ کەسن و ١١ گیان لەدەستدانیش هەبووە، وەزارەتی تەندروستی حکومەتی هەرێمی کوردستان هۆشداری دەدات و داوا لە هاونیشتمانیان دەکات، ئەگەر هەر نیشانەیەکتان هەبوو یان ئەگەر نیشانەشتان نەبوو، بەڵام بەرکەوتەی تووشبووانی کۆرۆنا بوون، "بۆ دڵنیابوونەوە و دوورکەوتنەوە لە مەترسی و لەپێناو سەلامەتی خۆت و کەسانی دەوروبەرت، بەبێ دوو دڵی پشکنینی ڤایرۆسی کۆرۆنا بکە".  د. هێرش سەلیم، جێگری بەڕێوەبەری گشتیی تەندروستیی سلێمانی، لەکاتی بەشداریکردنی لە بڕگەی گفتوگۆی رۆژانە لە تۆڕی میدیایی رووداو، کە رۆژان ئەبوبەکر پێشکێشی دەکات، لەبارەی رەوشی تەندروستیی تووشبووانی کۆرۆنا لە سنووری پارێزگای سلێمانی رایگەیاند: " تاوەکو ئاستی پێشبینیکراو ژمارەی تووشبوون بە کۆرۆنا لە سنووری پارێزگای سلێمانی روو لە هەڵکشانە، لە سەرەتای مانگی ٣ تاوەکو ئێستا ژمارەکان دەتوانم بڵێم ٣ هێندە زیادیکردووە".  بە گوتەی هێرش سەلیم، "بۆنەکانی نەورۆز و قەرەباڵخی و ئەو هەموو فێستیڤاڵ و بۆنەو تێکەڵاوییە زۆرەی کە لە ماوەی رابردوو هەبوو، کاریگەریی لەسەر خێرا بڵاوبوونەوەی ڤایرۆسەکە هەبووە، ئێستاش کێرڤەکە لە بەرزبوونەوەدایە و وردە وردە ئاکامی ئەو قەرەباڵخییە دەردەکەوێت، ئێستاش کاریگەرییەکانی نەورۆز دەرکەوتووە بەو پێیەی لە ١٨ی ٣ تاوەکو ٢٨ی ٣ ژمارەکان دوو هێندە زیادیان کردووە".  جێگری بەڕێوەبەری گشتیی تەندروستیی سلێمانی پێیوایە، "کێرڤەکە زیاتر بەرز دەبێتەوە تا ئاستی ئەوەی دەگاتە لووتکە لە کۆتایی مانگی ٤، ئەگەر بێت و رێکاری تاکپارێزی و خۆپارێزی لەلایەن هاووڵاتیانەوە نەگیرێتەبەر و لایەنە پەیوەندیدار و ئەمنییەکانیش رێکاری پێویست نەگرنەبەر، لە دوای مانگی چواریشەوە ئامارەکان هەر بەرەو بەرزبوونەوە دەڕۆن".  نەبەز عەبدولحەمید، قایمقامی هەولێر لەبارەی هۆکاری زۆربوونی ژمارەی تووشبوون لە پارێزگای هەولێر کە لە ٢٤ کاژێری رابردوودا زۆرترین ژمارەی تۆمارکردووە، دەڵێت: "سەرەڕای هۆشداریی لایەنی تەندروستی و لایەنە پەیوەندیدارەکان بۆ خەڵک لەسەر زیاتری بڵابوونەوەی کۆرۆنا، بەڵام بەداخەوە تێڕوانینێکی هەڵە لای خەڵک دروست ببوو بەوەی ئەو ڤایرۆسە بوونی نەماوە، ئەمەش ساردبوونەوەیەکی لای هاووڵاتیان دروست کردبوو لە جێبەجێکردنی رێنوێنییە تەندروستییەکان بە تایبەت بەستنی دەمامک".  بۆ ئەو مەبەستەش دوێنێ کۆبوونەوەیەک لە ژووری ئۆپەراسیۆنەکانی پارێزگای هەولێر بە سەرپەرشتیی پارێزگاری هەولێر سازکرا، لە دوای کۆبوونەوەکەش راگەیێندراوێک بڵاوکرایەوە کە ٩ بڕیاری لەخۆی گرتبوو. ئێمە پێشتریش باسمان لە تووندکردنەوەی رێکارەکان دەکردەوە، لەو کۆبوونەوەیەش جەخت لەسەر تووندکردنەوەی رێکارەکانی خۆپارێزگای کرایەوە، ئەگەرچی قەدەخەی هاتووچۆ رانەگەیێندراوە، بەڵام لە رووی تەندروستییەوە ئێستا پێویستترین کاتە بۆ ئەوەی قەدەخەی هاتووچۆ رابگەیێندرێت، بەڵام رەچاوی بارودۆخی دارایی خەڵک کراوە، گرنگییەکی تەواویش بە کار و کەسابەتی خەڵک دەدرێت".