ئاژانسەکە رایگەیاند ئەمڕۆ هەینی رایگەیاند دەکرێت ڤاکسینەکە بۆ ئەوانەی تەمەنیان سەرووی هەژدە ساڵە، بەکاربهێنرێت.   ئیمێر کووک، بەڕێوەبەری جێبەجێکاری ئاژانسەکە لە کۆنگرەیەکی رۆژنامەڤانیدا رایگەیاند: "مایەی خۆشحاڵییە کە لێرەین کە سێیەم بۆچوونی ئەرێنی لە بارەی رێگەپێدانی بەکارهێنانی ڤاکسینەکەی ئەسترازێنیکا رابگەیێنین. ئەمەش وادەکات کە ژمارەیەکی زیاتری جۆری ڤاکسین بەردەست بن بۆ یەکێتیی ئەوروپا و وڵاتانی دیکەی ئەندام لە ئاژانسی دەرمانی ئەوروپا کە ئەوەش هاوکاری هەموومان دەکات ڤایرۆسەکە کۆنتڕۆڵ بکەین. "  چاوەڕێدەکرا ئاژانسی دەرمانی ئەوروپا هاوشێوەی ئەڵمانیا بەکارهێنانی ڤاکسینەکە بۆ ئەوانەی تەمەنیان سەرووی ٦٥ ساڵە رەتبکاتەوە، بەڵام ئاژانسە ئەوروپییەکە دەڵێت شارەزا پزیشکییەکانیان پێیانوایە دەتوانرێت ڤاکسینەکە بۆ بەتەمەنەکانیش بەکاربهێنرێت، هەرچەندە هێشتا وەکو پێویست داتای تاقیکردنەوەی ڤاکسینەکەیان لەسەر بەتەمەنەکان پێنەگەییشتووە.   ئەڵمانیا رۆژی چوارشەممەی رابردوو رەتیکردەوە ڤاکسینەکە بۆ ئەوانە بەکاربێنێت کە تەمەنیان سەرووی ٦٥ ساڵە بە پاساوی ئەوەی کە داتای پێویستیان لەسەر سەلامەتی ڤاکسینەکە بۆ ئەو تەمەنە پێنەگەیشتووە.   دوای ئەم پەسەندکردنی بەکارهێنانی ڤاکسینەکە لە لایەن ئاژانسی دەرمانی ئەوروپا، ٢٧ وڵاتە ئەندامەکەی یەکێتیی ئەوروپا، دەتوانن دەست بە بەکارهێنانی بکەن.  ئاژانسە تەندروستییە ئەوروپییەکە پێشتر بەکارهێنانی ڤاکسینەکانی فایزەر - بایۆنتێک و مۆدێرنای پەسەندکرد.    وڵاتانی ئەوروپا بە پەرۆشەوە چاوەڕوانی بەکارهێنانی ڤاکسینەکەی ئەسترازێنیکا و ئۆکسفۆردیان دەکرد، چونکە لە ڤاکسینەکانی دیکە هەرزانترە و بۆ هەڵگرتن و گواستنەوەش ئاسانترە، لەبەر ئەوەی دەتوانرێت لە ساردکەرەوەی ئاساییدا هەڵبگیرێت.