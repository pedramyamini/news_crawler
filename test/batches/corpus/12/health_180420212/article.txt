بەپێی راگەیێندراوی وەزارەتی تەندروستی و ژینگەی عێراق، شەش هەزار و ٨١٤ تووشبووی پێشووی کۆرۆنا چاکبوونەتەوە، هەروەها ٣٣ تووشبووی دیکەی کۆرۆنا گیانیان لەدەستداوە؛ تاوەکو ئێستاش ٢٢٥ هەزار و ٩٩٣ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  وەزارەتی تەندروستیی عێراق ئاماژە بەوە دەکات لەو ژمارەیە لە تووشبووی کۆرۆنا کە لە ٢٤ کاژێری رابردوودا تۆمارکراون، ١٠٧٤ تووشبوویان لە هەرێمی کوردستان بوون، هەروەها ٥٣٦ لەو تووشبووانەی پێشوو کە چاکبوونەتەوە، لە هەرێمی کوردستان بوون و حەوت تووشبووش گیانیان لەدەستداوە.  دکتۆر حەسەن تەمیمی، وەزیری تەندروستی و ژینگەی عێراق رایگەیاند "لە کۆتایی ئەم مانگەدا یەک ملیۆن و ٣٠٠ هەزار پێکوتەی دیکەی کۆرۆنا لەڕێگەی دامەزراوەی کۆڤاکسەوە دەگاتە عێراق و لەمەودواش هەفتانە پێکوتەی فایزەر دەگات.  تاوەکو ئێستا ٩٧٧ هەزار و ١٧٥ تووشبووی کۆرۆنا لە عێراق و هەرێمی کوردستان تۆمارکراون، ٨٥٦ هەزار و ٥٣٢ لەو تووشبووانە چاکبوونەتەوە، واتە ٨٧.٧ % ـی تێکڕای تووشبووان، هەروەها ١٠٥ هەزار و ٦٦٢ تووشبووی کۆرۆناش هێشتا چارەسەر وەردەگرن، ٥٢٦ لەو تووشبووانە لەژێر چاودێریی چڕدان، ١٤ هەزار و ٩٨١ تووشبووی کۆرۆناش گیانیان لەدەستداوە.