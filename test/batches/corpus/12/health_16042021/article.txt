هانس کلوگە، بەڕێوەبەری رێکخراوی تەندروستیی جیهانی لە ئەوروپا رایگەیاند، هەفتەی رابردوو ژمارەی مردووانی پەتای کۆرۆنا لە ئەوروپا لە یەک ملیۆن کەس تێپەڕی و ئێستا هەموو هەفتەیەک ١.٦ ملیۆن تووشبووی نوێ تۆماردەکرێن کە دەکاتە ٩ هەزار و ٥٠٠ کەس لە کاژێرێک.  لە بەشێکی دیکەی قسەکانیدا کلوگە ئاماژە بەوە دەدات، تاکە داکشان کە لە تووشبووانی کۆرۆنا تۆمارکرابێت لە بەساڵاچووانی تەمەن ٨٠ ساڵان بووە ئەوەش، بەهۆی چڕکردنەوەی هەڵمەتەکانی پێدانی ڤاکسین بووە کە لە ماوەی رابردوودا لە کەسانی بەتەمەن دراوە.  لە ماوەکانی رابردوو ڤاکسینی ئەسترازێنیکا رەخنەی زۆری ئاراستە کرا و بەشێک لە وڵاتەکان بەکارهێنانی ڤاکسینەکەیان هەڵپەسارد، کلووگە لەو بارەوە گوتی، ڤاکسینی ئەسترازێنیکا هیچ کێشەیەکی نییە و لەڕووی تووشبوون بە کۆرۆنا و پاراستنی خەڵک لە مردن کاریگەرە.  یەکێتیی ئەوروپا هەوڵەکانی تایبەت بە پێدانی ڤاکسینی چڕکردووەتەوە و جەختیش لەوە دەکاتەوە کە تاکە رێگە بۆ کۆتاییهاتنی پەتاکە، گەیشتن بە بەرگریی بەکۆمەڵە کە تێیدا پێویستە لە ٧٠ % تاوەکو ٨٠ % خەڵکی ڤاکسینی کۆرۆنا وەرگرن.  لەبارەی کاریگەرییە نەرێنییەکانی ڤاکسینی ئەسرازێنیکا، کلوگە رایگەیاند، "ئەوەی کە ئێستا دەتوانم بیڵێم ئەوەیە کە ئەگەری تووشبوون بە جەڵتەی خوێن لەلای ئەو کەسانە بەرزترە کە تووشی کۆرۆنا دەبن نەک ئەوانەی کە ڤاکسینی ئەسترازێنیکا وەردەگرن، با بەبێ هیچ دوودڵییەکەوە بیڵێم، ڤاکسینی ئەسترازێنیکا لەڕووی تووشبوون بە کۆرۆنا و پاراستنی خەڵک لە مردن، بەڕاستی کاریگەرە".