پەکین رازی نەبووە بە لێکۆڵینەوەیەکی سەربەخۆ و رێگەدان بەو تیمەی رێکخراوی تەندروستیی جیهانیش دوای چەند مانگێک لە گفتوگۆ بووە. گەڕان بەدوای سەرچاوەی بڵاوبوونەوەی ڤایرۆسی کۆرۆنا لە ماوەی رابردوودا گرژیی لێکەوتەوە، بەتایبەتی لەگەڵ ئەمریکا.  پێشتر ئیدارەی دۆناڵد ترەمپ چینی بەوە تۆمەتبارکرد کە لە سەرەتای بڵاوبوونەوەی پەتای کۆرۆنادا هەوڵی شاردنەوەیی داوە.  باوەڕ وایە کە ڤایرۆسی کۆرۆنا لە بازاڕێکی شاری ووهانەوە سەرچاوەی گرتبێت کە تایبەتە بە فرۆشتنی ئاژەڵ.  ئامانج لە لێکۆڵینەوەکەی تەندروستیی جیهانی چییە؟  یەکێک لەو زانایانەی کە بەشێکە لە تیمە ١٠ کەسییەکەی تەندروستیی جیهانی، بە ئاژانسی ئەسۆشیەیتد پرێسی راگەیاندووە، رێکخراوی تەندروستیی جیهانی بۆ ئەوە ناچێتە ووهان کە تۆمەت ببەخشێتەوە، بەڵکو بۆ ئەوە دەچێت کە رێگری بکات لە سەرهەڵدانی پەتای دیکە لە داهاتوودا.  فابیان لیندەرتز لە پەیمانگەی رۆبێرت کۆچی ئەڵمانی دەڵێت "لەڕاستیدا لێکۆڵینەوەکەیان بۆ ئەوە نییە کە وڵاتێک تۆمەتبار بکەن.. بەڵکو بۆ ئەوەیە کە هەوڵی تێگەیشتن بدرێت لەوەی روویداوە و دواتریش ئەگەر بتوانین مەترسییەکان کەم بکەینەوە".  لیندەرتز دەشڵێت، ئامانجەکەیان لە لێکۆڵینەوەکە بۆ دۆزینەوەی کاتی سەرهەڵدانی ڤایرۆسەکەیە و بۆ ئەوەیە کە بزانن ئایا ڤایرۆسی کۆڤید - ١٩ لە ووهانەوە سەرچاوەی گرتووە یاخود نا. بە گوتەی ئەو زانا ئەڵمانییە، پێشبینی دەکرێت ئەو ئەرکە لە ماوەی چوار یاخود پێنج هەفتەدا تەواو ببێت.  لە رۆژانی سەرەتای بڵاوبوونەوەی ڤایرۆسەکەدا، پەنجەی تۆمەت ئاراستەی بازاڕێکی خواردنە دەریاییەکانی شاری ووهانی چین کرا و گوترا، لەوێوە ڤایرۆسەکە لە ئاژەڵەوە بۆ مرۆڤ گوازراوەتەوە؛ بەڵام ئێستا شارەزایان باوەڕیان وایە کە ڤایرۆسەکە لەوێوە بەهێزبووە.  مانگی کانوونی یەکەمی ٢٠١٩، پزیشکێکی چین بەناوی لی وێنلیانگ لە نەخۆشخانەی ناوەندی ووهان هەوڵیدا هۆشداری بدات لە بڵاوبوونەوەی پەتا و نەخۆشییەکی نوێ، بەڵام لەلایەن پۆلیسی وڵاتەکەیەوە پێی گوترا "لێدوانی ناڕاست رابگرێت" و لێکۆڵینەوەیشی لەگەڵ کرا لەسەر "بڵاوکردنەوەی دەنگۆ".  ئەو پزیشکە چینییە لە مانگی شووباتی ئەمساڵ کۆچی دوایی کرد.  مانگی نیسانی ٢٠٢٠ باس لەوە کرا کە سەرچاوەی سەرهەڵدانی ڤایرۆسی کۆرۆنا تاقیگەیەک بووە لە شاری ووهان. وەزارەتی دەرەوەی ئەمریکا ئاماژەی بەوە کرد کە بەرپرسانی باڵیۆزخانەکەیان لە چین نیگەران بوون لە ئاسایشی بایۆلۆجی لەو شوێنە.  نووسینگەی بەڕێوەبەری هەواڵگریی نیشتمانیی ئەمریکا ئەوکات رایگەیاند، هەرچەندە ڤایرۆسەکە دروستکراوی دەستی مرۆڤ نییە، بەڵام بەرپرسانیان لێکۆڵینەوە دەکەن بۆئەوەی بزانن پەتای کۆرۆنا لەڕێگەی بەرکەوتن بووە لەگەڵ ئاژەڵ یاخود لە رووداوێکدا بووە لە تاقیگەیەک.  میدیاکانی چینیش دەڵێن، لەوانەیە ڤایرۆسی کۆرۆنا لە دەرەوەی وڵاتەکەیانەوە سەرچاوەی گرتبێت، بەڵام شیکارانی بوارەکە لەبارەی راپۆرتە میدیاییەکانی چینەوە ئاماژەیان بەوە کردووە کە بەڵگەکانیان لاوازن.  لە ماوەی رابردوودا دۆناڵد ترەمپ، سەرۆکی ئەمریکا هێرشی کردە سەر رێکخراوی تەندروستیی جیهانی و تۆمەتباری کرد بەوەی لایەنگیریی چین دەکات.  بەپێی ئەو داتایانەی بەردەستن، تاوەکو ئێستا لە جیهاندا نزیکەی ٧٥ ملیۆن و ٣٠٠ هەزار تووشبووی کۆرۆنا تۆمارکراون کە نزیکەی ملیۆنێک و ٦٦٩ هەزار کەسیان گیانیان لەدەستداوە.  زۆرترین ژمارەی تووشبووی دەستنیشانکراو و گیانلەدەستدان بە ڤایرۆسەکە لە ئەمریکایە کە زیاتر لە ١٧ ملیۆن و ٦٢٦ هەزار تووشبوو و نزیکەی ٣١٨ هەزار گیانلەدەستدانە. چینیش کە بە سەرچاوەی سەرهەڵدانی ڤایرۆسەکە تۆمەتبار دەکرێت لە پلەی ٨٠ یەمدا دێت و بەپێی داتاکان تەنیا ٨٦ هەزار و ٧٨٩ تووشبووی کۆرۆنا لەو وڵاتە تۆمارکراون، کە چوار هەزار و ٦٣٤ تووشبوویان گیانیان لەدەستداوە و ئێستاش تەنیا ٣٠٤ تووشبوو ماون.