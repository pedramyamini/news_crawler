د. دەشتی بوستانی، ئەندامی لیژنەی باڵای زانستی کۆڤید - ١٩ لە عێراق کە هاوکات پسپۆڕی نەخۆشییەکانی هەناو و دڵە و لە لیژنەی زانستی چارەسەری تووشبووانی کۆرۆنایە لە هەرێمی کوردستان لە پانێڵێكدا لە کۆنفرانسی زانستی "بەر لە لووتکەی تەندروستیی کوردستان" گووتی: دەبێت دەمامک بەستن لانیکەم تاوەکو ساڵی ٢٠٢٣ بەردەوامبێت و لەکاتی گەیشتنی ڤاکسین کەسانی "VIP" لەنێو گرووپی مەترسیدارن بۆ وەرگرتنی ڤاکسین.   تاوەکو ئێستا لە ٥٩ وڵات ڤاکسینی کۆرۆنا دابەشکراوە، بەشێک لەو وڵاتانە سەرەتا ڤاکسین بە کەسانی "VIP" دەدەن، ئەوەش بەمەبەستی دڵنیاکردنەوەی خەڵک لە کوالێتی ڤاکسینەکە. لە رووسیا، ئەمریکا، ئیسرائیل و تورکیا سەرۆک و سەرۆکوەزیرانی وڵاتەکە لە گرووپی ئەو کەسانە بوون کە سەرەتا ڤاکسینی کۆرۆنایان وەرگرت.   د. سامان بەرزنجی، وەزیری تەندروستیی هەرێمی کوردستان روونیدەکاتەوە گرووپی مەترسیدار بریتین لە پزیشكان و کارمەندانی تەندروستی، بەساڵاچووان و نەخۆشانی درێژخایەن، بەڵام دەڵێت کەسانی "VIP" لە گرووپی مەترسیدار نین.   بەگوێرەی گوتەکانی ئەندامەکەی لیژنەی باڵای زانستیی کۆڤید - ١٩ لە عێراق، دەبێت خەڵک پابەندبن بە بەستنی دەمامک، هەروەها دەشڵێت: تەنانەت ئەگەر ڤاکسینی کۆرۆناش بگات، دەبێت خەڵک تاوەکو ساڵی ٢٠٢٣ بەردەوامبن لە بەستنی دەمامک.   ئەمڕۆ دووەم رۆژی کۆنفرانسی زانستیی "بەر لە لووتکەی تەندروستیی کوردستان" بۆ دانانی ستراتیژیی دابەشکردنی ڤاکسین لە عێراق و هەرێمی کوردستان لە هەولێر بەڕێوەدەچێت، کۆنفرانسەکە ساڵانە چوار مانگ بەر لە لووتکەی تەندروستیی کوردستان سازدەکرێت.   ئەمساڵ وەزیری تەندروستیی هەرێمی کوردستان، سەرۆکی پەرلەمان و سەرۆک و ئەندامانی لیژنەی تەندروستیی پەرلەمانی کوردستان و پسپۆڕان و راوێژکارانی تەندروستی و بەڕێوەبەرە گشتییەکانی تەندروستیی پارێزگا و ئیدارە سەربەخۆکان بەشدارن. ئەمساڵ لەنێو کۆنفرانسی زانستیی "بەر لە لووتکەی تەندروستیی کوردستان" چەندین پانێڵی زانستی بەڕێوەدەچن، تێیدا بەشداربووان ستراتیژیی دابەشکردنی ڤاکسینی کۆرۆنا دادەڕێژن.