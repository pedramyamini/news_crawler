سەرلەبەیانیی ئەمڕۆ شەممە ٠٦ - ٠٣ - ٢٠٢١ بە ئامادەبوونى بەڕێوەبەرى گشتیى تەندروستیى دهۆک و ژمارەیەک پزیشک و کارمەندانى تەندروستیى دهۆک پرۆسەى کوتانی ڤاکسینى کۆرۆنا لە دهۆک دەستیپێکرد.  دکتۆر ئەفراسیاب موسا، بەڕێوەبەرى گشتیى تەندروستیى دهۆک لە کۆنگرەیەکى رۆژنامەڤانیدا رایگەیاند: لە دهۆک دەست بە کوتانى کۆرۆنا کراوە، یەکەم وەجبە ٤٦٠ کارمەندی تەندروستی، ئەوانەى لە ریزى پێشەوەی نەخوشخانەکانى کۆرۆنان لە سنوورى پارێزگاى دهۆک وەردەگرن و، بەشێکى دیکە ئەو کارمەندانە دەبن کە تەمەنیان سەروو ٥٠ ساڵە.  بەڕێوەبەرى گشتیى تەندروستیى دهۆک زانیاریی زیاترى راگەیاند و دەلێت: ئەوە یەکەم وەجبەیە، ٩٢٠ ژەم لە خۆدەگرێت، "ئێمە چاوەڕێی وەجبەى دیکەش دەکەین و هەر کاتى وەجبەیەکى دیکە گەیشت ئەوکات دەزانین جگە لە کارمەندانى تەندروستى کێی دیکە وەریدەگرن".  هەفتەی رابردوو یەکەم وەجبەى ڤاکسینى کۆرۆنا گەیشتە هەرێمى کوردستان و لە رۆژى پێنجشەممە لە شارى دهۆک یەکەم کارمەندى تەندروستى ڤاکسینی کۆرۆنای وەرگرت.     هەفتەی رابردوو ٥٠ هەزار ڤاکسینی کۆرۆنای سینۆفارم لە چینەوە گەیشتە عێراق و لەو بڕەش پێنج هەزاری بۆ هەرێمی کوردستان بوو.     پێشتر وەزارەتی تەندروستی بۆ دابەشکردنی ڤاکسینەکە بەسەر هاونیشتمانیاندا ریزبەندییەکی داناوە و رایگەیاند: "سەرەتا ئەوانەی سەرووی ٩٠ ساڵانن، دوای ئەوەی ٨٠ ساڵان، ئەوەشی بچووکترە و نەخۆشی درێژخایەنی هەیە ئەویش لەپێشینە دەبێت بۆ وەرگرتنی ڤاکسینەکە، هەروەها شوێنە داخراوەکانی وەکو قوتابخانەکان و زیندانەکانیش پشکیان لەوەرگرتنی ڤاکسینەکە دەبێت. "     لە کۆی ٥٠ هەزار ژەمە ڤاکسینە چینیەکە، پێنج هەزاری بۆ هەرێمی کوردستانە. بەپێی سیستەمی کوتانی کۆڤاکس، تاوەکو کۆتایی ئەمساڵ، پێویستە زیاتر لە ٢١ % ی دانیشتووان ڤاکسین وەربگرن. بەپێی رێککەوتنی هەرێمی کوردستان و عێراق، لەگەڵ گەیشتنی ڤاکسینەکانی دیکەش، بەشی هەرێمی کوردستانیش دەنێرن.