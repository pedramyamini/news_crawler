د. نزار عیسمەت، بەڕێوەبەری گشتی تەندروستیی دهۆک، لە میانی بەشداریکردنی لە بوڵتەنی هەواڵەکانی کاژێر ١٣: ٠٠ی تۆڕی میدیایی رووداو، سەبارەت بە رەوشی کۆرۆنا لە پارێزگای دهۆک و ژمارەی تووشبووان بە گشتی لە پارێزگاکە و لەنێو پزیشک و کارمەندانی تەندروستی و کاریگەرییەکانی، رایگەیاند: "تاوەکو ئەمڕۆ نزیکەی ٦٠٠ پەرستار و دکتۆر فەرمانبەری تەندروستی تووشی کۆرۆنا بوون.  ژمارەیەکی زۆر لە شۆفێری ئەمبۆڵانسەکان تووشی کۆرۆنا بوونە، ئەمە جیا لە فەرمانبەرانی کارگێڕی کە بەرکەوتنی راستەوخۆیان لەگەڵ هاووڵاتیان هەیە".  سەبارەت بە کاریگەریی ئەو ژمارەی زۆرەی پزیشک و کارمەندانی تەندروستی کە تووشی کۆرۆنا بوون، د. نزار عیسمەت گوتی: "بارگرانییەکی زۆری بۆ ئێمە دروستکردووە، چونکە لە بنەڕەتدا ژمارەی پزیشک و کارمەندانی تەندروستی لە دهۆک کەمن، سەرەڕای هەموو ئەوانەش بەردەوام لە هەوڵداین بۆ ئەوەی پێداویستییەکانی خۆپارێزیان بۆ دابین بکەین بۆ ئەوەی تووشی ئەو نەخۆشییە نەبن و کارتێکردنێکی راستەوخۆی لەسەر کارەکان نەبێت".  تائێستا لە سنووری پارێزگای دهۆک ٢٣١ هەزار ٣٣٠ پشکنین کراون، بە گوتەی د. نزار ئەنجامی پشکنینی ١٩ هەزار و ٣١ کەس پۆزەتیڤ بووە، ٣٩٣ تووشبووش گیانیان لەدەستداوە، کە دەکاتە ٢ % ی تووشبووان.   نزار عیسمەت دەشڵێ: "ئەگەر ئاماری ئەو گەشتیارانە دەربهێنین کە لە دەرەوەی وڵات دەگەڕێنەوە، تەنیا لە سنووری پارێزگای دهۆک رۆژانە ٣٠ - ٤٠ % ئەنجامی پشکنینەکان پۆزەتیڤە، تەنانەت هەندێک رۆژ رێژەکە دەگاتە نزیکەی ٥٠ %، ئەمەش بە واتای ئەوە دێت کە بڵاوبوونەوەی ڤایرۆسی کۆرۆنا لەنێو خەڵکدا یەکجار زۆر بووە، گواستنەوەی ڤایرۆسەکە لە کەسێکەوە بۆ کەسێکی دیکە زۆر خێراتر بووە".  لە ماوەی ٤ هەفتەی رابردوودا لە سنووری پارێزگای دهۆک رۆژ بە رۆژ ژمارەی تووشبووانی کۆرۆنا زیاتر دەبێت. د. نزار عیسمەت پێیوایە ئەمە "زەنگێکی مەترسیدارە" بە تایبەتیش ئێستا لە وەرزی پایز بەرەو زستان دەچین، نەخۆشییەکانی دیکە، بە تایبەت نەخۆشی ئەنفلەوەنزا کارتێکردنێکی خراپی لەسەر رەوشی نەخۆشانی کۆرۆنا دەبێت. ئاشکراشیکرد  تەنیا ئەمڕۆ چوارشەممە لە سنووری پارێزگای دهۆک ٤٧١ حاڵەتی نوێی تووشبوون بە کۆرۆنا تۆمارکراون.