بەگوێرەی توێژینەوەیەکی پزیشكی کە لە گۆڤاری لانسێت ریڤیڵ بڵاوکراوەتەوە ڤاکسینی کۆرۆنای سپوتنیک هەم کاریگەر و سەلامەتە، هەمیش رێژەی مردن و خەواندن لە نەخۆشخانە کەمدەکاتەوە، لە توێژینەوەکە دەرکەوتووە رێژەی سەرکەوتنی ڤاکسینەکە ٩١ % ـە.  سیباستییان کورتز، راوێژکاری نەمسا داوای لە وڵاتانی یەکێتیی ئەوروپا کرد کێشە سیاسییەکانیان لەگەڵ رووسیا تێکەڵ بە ڤاکسینی کۆرۆنای ئەو وڵاتە نەکەن هەروەها دەشڵێت: کاتێک بابەتەکە دێتەسەر ئامادەیی ئاژانسی دەرمانی ئەوروپا بۆ تاوتوێکردنی پرسی تۆمارکردنی ڤاکسینی سپۆتنیک، دەبێت وڵاتانی یەکێتیی ئەوروپا بابەتە قەدەخەکراوەکانیان لەگەڵ رووسیا وەلا بنێن.  ئیمانوئێل ماکرۆن، سەرۆکی فەرەنسا رایگەیاندووە: بڕیاردان لەسەر پەسندکردن یان رەتکردنەوەی ڤاکسینە رووسییەکە نابێت سیاسی بێت، بەڵکو دەبێت لەسەر بنەمای ئەنجامی تاقیکردنەوەکانی قۆناخی سێیەمی ڤاکسینەکە بێت کە لە گۆڤاری زانستی لانسێتی بەریتانی بڵاوکراونەتەوە.  ئیسپانیا یەکێکە لەو وڵاتانەی یەکێتیی ئەوروپا کە رێژەیەکی بەرزی تووشبوون و مردن بەهۆی کۆرۆنای تۆمارکردووە، حکومەتەکەی ئامادەیی وەرگرتنی ڤاکسینی دژە کۆرۆنای رووسیی دەربڕیوە و رایدەگەیێنێت: بە مەرجی پەسندکردنی ڤاکسینەکە لەلایەن ئاژانسی دەرمانی ئەوروپییەوە، رێگە بە بەکارهێنانی دەدات.  ئەڵمانیاش لەسەر زاری ئەنگێلا مێرکل، راوێژکارەکەی ئامادەیی وڵاتەکەی لە کارکردن لەگەڵ رووسیا و هەروەها هاوکاریکردنی لە تۆمارکردنی ڤاکسینەکە لەنێو وڵاتانی یەکێتیی ئەوروپا دەربڕیوە.  ئێرانیش یەکێکە لەو وڵاتانەی کە ئەو جۆرە ڤاکسینە دەکڕێت، حکومەتی ئێران دەڵێت، یەکەم باری پێکوتەی رووسیی کۆرۆنا گەیشتووەتە وڵاتەکەی. هێشتا رانەگەیێندراوە کە ئێران چەند ژەمە پێکوتەی لە رووسیا کڕیوە، بەڵام بڕیارە کوتانی خەڵک بەپێی خشتەی وەزارەتی تەندروستیی ئێران دەستپێبکات.  کڕینی پێکوتەی کۆرۆنای رووسی لە ئێران دەنگدانەوەی زۆری هەبووە. سەرۆکی کۆمیسیۆنی تەندروستیی پەرلەمان و ژمارەیەک لە شارەزایانی پزیشکی و تەنانەت ئەندامێکی ناوەندی باڵای بەرەنگاربوونەوەی کۆرۆنای ئێرانیش رایانگەیاندووە، بەهۆی ئەوەی رێکخراوی تەندروستیی جیهانی پێکوتەی رووسیی پەسند نەکردووە، ئامادە نین پێکوتەکە بەکاربهێنن.  بەڵام حکومەت و وەزارەتی تەندروستیی ئێران سوورە لەسەر بەکارهێنانی ئەو پێکوتەیە. دواهەمین کاردانەوەش، نامەیەکی ٩٨ ئەندامی کۆڕی گشتیی رێکخراوی پزیشکانی ئێران بۆ حەسەن رووحانی، سەرۆککۆماری ئێران بوو کە بە فەرمی داوای نەکڕینی پێکوتەی سپوتنیکی رووسیی کردبوو، بەڵام سەعید نمەکی، وەزیری تەندروستیی ئێران لە وەڵامدا گوتی: "بە کوێرایی چاوتان دەیکڕین".