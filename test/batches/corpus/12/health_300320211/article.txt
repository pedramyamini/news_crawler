تاوەکو ئێستا ئەمریکا ١٤٦ ملیۆن ڤاکسینی بەسەر خەڵکی وڵاتەکەی دابەشکردووە، لەو ژمارەیەش ٥٢ ملیۆن کەس هەردوو ژەمی ڤاکسینیان وەرگرتووە.   لەم هەنگاوە نوێیەشدا بە گوتەی بەرپرسانی تەندروستیی ئۆهایۆ، لە رۆژی دووشەممەوە کوتان بە ڤاکسین بۆ گەنجانی ١٦ ساڵ بەسەرەوە دەستیپێکردووە. کۆشکی سپیش رایگەیاندووە، تاوەکو ١٩ ـی مانگی داهاتوو کوتان بۆ گەنجانی ئەمریکا لە هەموو ویلایەتەکان دەستپێدەکات.   جۆ بایدن، سەرۆکی ئەمریکا لەو بارەیەوە دەڵێت، لە ١٩ ـی نیسان هەموو گەنجانی ئەمریکا لە سەرجەم ویلایەتەکان، ئەوانەی لە سەرووی ١٦ ساڵیەوەن، دەتوانن بچنە سەنتەرەکان و ڤاکسین وەربگرن.   بایدن هۆشداری بە خەڵکی ئەمریکا داوە، سەرباری فراوانکردنی هەڵمەتەکانی کوتان بە ڤاکسین، نابێت شەڕی دژ بە کۆرۆنا فەرامۆش بکەن، بەڵکو پێویستە بەردەوامبن لە خۆپارێزی و گرتنەبەری رێکاری پێویست بۆ بنەبڕکردنی ڤایرۆسی کۆرۆنا لە ئەمریکا.   هەروەها بۆ بەرزکردنەوەی ئاستی کوتان بە ڤاکسین لەنێو گەنجاندا، کۆشکی سپی ١٠٠ ملیۆن دۆلاری تەرخانکردووە بۆ ئەوەی لەو هەڵمەتە نوێیەدا خەرج بکرێت.   لە جیهاندا نزیکەی ٦٠٠ ملیۆن ژەمە ڤاکسین لە ١٤١ وڵاتی جیاوازدا لە قۆڵی خەڵک دراون، لەنێو ئەو وڵاتانەشدا ئەمریکا لە پێشەوەی هەموو ئەو وڵاتانەیە و ١٤٦ ملیۆن ژەمە ڤاکسینی داوە بە خەڵکی وڵاتەکەی، رۆژانەش ئەو ژمارەیە لە بەرزبوونەوەدایە و زیاتر لە دوو ملیۆن و ٧٠٠ هەزار کەس لەو وڵاتە ڤاکسینیان پێدەدرێت.