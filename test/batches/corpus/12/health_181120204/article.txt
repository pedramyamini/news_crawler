ئەم هەویرە ئاوێکی زۆری کێشا و لەوکاتەوە رای دژبەیەک کەوتووەتە نێوان خەڵکەوە، بەڵام زانکۆی کالیفۆرنیا لۆس ئانجلس ئەو مشتومڕە دەبڕێنێتەوە و نوقتەیەک بۆ بابەتەکە دادەنێت و دەڵێت، جگەرەکێشان ئەگەریان سێ هێندە زیاترە بە قورسی تووشی ڤایرۆسی کۆرۆنا ببن.  زانکۆ ئەمریکییەکە روونیکردووەتەوە، جگەرەکێشان بەرگریی جەستە لاوازدەکات و دەبێتەهۆی هەوکردنی زیاتر دوای تووشبوون بە ڤایرۆسی کۆرۆنا.  تاقیگەکانی زانکۆی کالیفۆرنیا لۆس ئەنجلس باس لە وردەکارییەکانیش دەکەن بۆئەوەی خەڵک بە توێژینەوەی بێ بنەما هەڵنەخەڵەتێن کە دەڵێن، جگەرەکێش کەمتر دەکەوێتە بەر کاریگەریی ڤایرۆسی کۆرۆنا.  جگەرەکێشان گەردە سەرەکییەکانی سیستەمی بەرگریی لەش، کە پێیان دەگوترێت "دژە ڤایرۆسەکان"، لە کارکردن دەوەستێنێت، دژە ڤایرۆسەکان ئەو ئاگادارکەرەوانەن کە بە خانە هەوکردووەکان دەڵێن، پرۆتین دروستبکەن بۆئەوەی هێرشبکەنە سەر دژە تەنەکان، رۆڵی کاریگەریش لە شەڕی هەوکردنی سەرەتایی دەگێڕن.  هەر ئەم گەردانەی کە بەهۆی جگەرەکێشانەوە لە کارکردن دەوەستن، تەنانەت بەرپرسن لە ئامادەکردنی ئەو خانانەی هێشتا تووشی هەوکردن نەبوون.  لە سەرەتای سەرهەڵدانی کۆرۆنا، پسپۆڕانی نەخۆشییەکانی سی رایانگەیاند، بەهۆی ئەوەی جگەرەکێشان ریشاڵەکانی هەناسەدان لەنێو سییەکان دەگرن، وادەکات کۆرۆنا ئاسانتر مرۆڤ تووشی هەناسەتەنگی بکات و مەترسی لەسەر گیانی دروستبکات.  دوای ئەوەش زانکۆی نەخۆشخانەی پیتی سالپێتریەری فەرەنسی رایگەیاند، ئەگەری تووشبوونی جگەرەکێش بە کۆرۆنا ٨٠ % کەمترە لەوانەی هاوتەمەنن و نایکێشن، ئێستا ئەم رایە پێچەوانە بووەتەوە.  لە مانگی حوزەیرانی ئەمساڵ رێکخراوی تەندروستیی جیهانی رایگەیاند، جگەرەکێشان فەرمانی سییەکان لاوازدەکات و تووشبوونی بە کۆرۆنایەکی قورس ئاسانتر دەکات.