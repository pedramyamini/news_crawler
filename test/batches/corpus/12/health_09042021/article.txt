د. ئارام رۆستەم، راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان بە رادیۆی رووداوی راگەیاند، رەوشی تووشبوون بە کۆرۆنا بەرەو مەترسییە و پێشبینی دەکەین ژمارەی تووشبووان بەرەو زیاتر بڕوات، داواش لە هاونیشتمانیان دەکات ڤاکسین وەربگرن.  سەرپەرشتیاری لیژنەی کڕینی ڤاکسین بۆ هەرێمی کوردستان لەبارەی بڕی ئەو ڤاکسینەی بۆ هەرێمی کوردستان دابینکراوە گوتی: "حکومەتی عێراق بڕیاری داوە ١٦ ملیۆن ڤاکسین بۆ هاوووڵاتیان دابین بکات، تائێستا پشکی هەرێمی کوردستان ١٣ % بووەو ٤٣.٨٠٠ ژەمە ڤاکسینی ئەسترازێنکا و ٥٠٠٠ ڤاکسینی چینی گەیشتووەتە هەرێمی کوردستان، رەنگە هەفتەی داهاتوو ڤاکسینی فایزەریش بگاتە هەرێمی کوردستان".  لەبارەی بڕی ڤاکسینی فایزەر و شێوازی دابەشکردنی، د. ئارام گوتی: "لە هەرێمی کوردستان ٨ بنکە بۆ پێدانی ڤاکسینی فایزەر دەستنیشانکراون، بۆ هەر بنکەیەک ١١٧٠ ڤاکسین دانراوە، چونکە ڤاکسینی فایزەر هەستیارە و پێویستی بە پلەی گەرمی دیاریکراو هەیە".  سەرپەرشتیاری لیژنەی کڕینی ڤاکسین بۆ هەرێمی کوردستان لەبارەی ژمارەی ئەو کەسانەی ڤاکسینیان وەرگرتووە، ئاماژەی بەوەکرد، بەهۆی ئەو پرپاگەندەیەی دەکرێت ژمارەیەکی زۆری خەڵک ڤاکسین وەرناگرن، کارمەندانی تەندروستیش خۆیان ناکوتن، ئەو ترسە ترسێکی هەڵەیە لە ڤاکسین هەیانە، لەجیهاندا  ٢ کەس لە ٢ ملیۆن کەس دوای وەرگرتنی ڤاکسین مردوون، هێشتاش نەسەلمێندراوە کە هۆکارەکەی ڤاکسینە، کەچی مردن بەهۆی کۆرۆنا ٣ % یە ئەمەش جیاوازییەکی زۆرە، بۆیە داوا لە خەڵک دەکات ڤاکسین وەربگرن.  هەروەها د. ئارام رۆستەم گوتی: "گرێبەستمان لەگەڵ سینۆفارمی چینی کردووە بۆ کڕینی ١٠٠ هەزار ژەمە ڤاکسین، لەگەڵ کۆمپانیاکانی دیکەش لەپەیوەندیداین، بۆ ئەوەی بڕێکی باشی ڤاکسین بۆ هاونیشتمانیانمان دابین بکەین".  لەبارەی شێوازی وەرگرتن و خۆتۆمارکردن بۆ ڤاکسین گوتی: "خەڵکێکی زۆر ناوی خۆی تۆمارکردووە، ئەگەر ناوی خۆت تۆمار کردبێت ئەوا یەکسەر دەتوانی بچیتە ئەو بنکەیەی دیاریت کردووە و ڤاکسین وەربگریت، چونکە خەڵک وەریناگرێت و ڤاکسین زۆرە".  هەرێمی کوردستان رووبەڕووی شەپۆلێکی نوێی کۆرۆنا بووەتەوە و ژمارەی تووشبووان و ئەوانەی بە ڤایرۆسەکە گیان لەدەستدەدەن روو لە هەڵکشانە. بەپێی دوایین ئاماری وەزارەتی تەندروستیی هەرێمی کوردستان کە دوای نیوەڕۆی رۆژی پێنجشەممە ٨ - ٤ - ٢٠٢١ بڵاوکراوەتەوە. تائێستا ١٢٩,٣٥٦ کەس تووشی کۆرۆنا بوون و ٣,٧٦١ کەسیش بە ڤایرۆسەکە گیانیان لەدەستداوە.