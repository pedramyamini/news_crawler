زانا بەریتانییەکان گومانیان لەوەدا نییە کە لە داهاتوودا هاوشێوەی کۆرۆنا، ڤایرۆسی دیکە بڵاودەبێتەوە، لاورێنس یەنگ، پرۆفیسۆری ڤایرۆسناسی لە زانکۆی وارویکی بەریتانیا دەڵێت: "پەتای دیکە لە داهاتوو بڵاودەبێتەوە. روونە کە هەموو شتێک گۆڕاوە، ئەوەش یارییەکەی بە تەواوی گۆڕی لەو رووەی کە ئێمە چۆن لە داهاتوودا سەیری پەتاکان دەکەین، چۆنیش باشتر خۆمان بۆ ئەم بارودۆخانە ئامادەبکەین. "  دوای ئامادەبوونی ڤاکسینی کۆرۆنا رووناکییەک لەو سەری توونێلەکە دەرکەوت، بەڵام زانایان دەڵێن: ڤاکسین بەمانای کۆتایی هاتنی پەتا نایەت، پشێبینیش ناکەن ئەمە دوایین ڤایرۆسی کوشندە بێت.  زانایان دەڵێن، هەریەک لە ڤایرۆسەکانی سارس و مێرس (لە جۆرەکانی دیکەی کۆرۆنان) کە لە دوو دەیەی رابردوو بڵاوبوونەوە، وایان لە مرۆڤ کرد خۆشباوەڕبن لەوەی کە پەتاکانی داهاتوو نابن بە پەتای جیهانی.  هەروەها دکتۆر ئەندرو کاچپۆل، ڤایرۆسناسێکی دیکەیە و دەڵێت: "نەماندەزانی ئاخۆ ئەگەری هەیە ئەمە ببێتە ڤایرۆسێکی جیهانی یاخود نا، زۆربەی ڤایرۆسناسان لەنێوماندا وای بۆ دەچوون، چونکە تاوەکو پێش سارس یەکیش، چەندین دەیەیە ئێمە لەگەڵ ڤایرۆسی کۆرۆنا دەژین. ئەوان تەنیا تووشی سەرمای وەرزیان دەکردین. بۆیە خەڵک نەیاندەزانی بەوانیش دەڵێن کۆرۆنا، چونکە زۆر بە سووکی تووشی دەبوون".   بەگوێرەی سەنتەری کۆنترۆڵکردن و رێگریکردن لە نەخۆشییەکانی ئەمریکا، سارس لە ئاداری ٢٠٠٣ وەکو هەڕەشەیەکی جیددی بۆ سەر جیهان ناسێندرا، تاوەکو تەممووزی ٢٠٠٣ زیاتر لە ٨ هەزار کەس بە سارس مردن، لە ٢٠١٢ مێرس لە ٢٧ وڵات بڵاوبووەوە، ٨٥٨ کەسی کوشت.  رێکخراوی تەندروستیی جیهانی ساڵانە لیستی مەترسیدارترین پەتاکان بڵاودەکاتەوە، بەر لە ٢٠٢٠ ئیبۆلا و پەتای کریمیان کۆنگۆ لە پلەی یەکەم بوون، دوای ئەو ساڵە کۆرۆنا بووە یەکەم.  ئێستا لە جیهاندا زیاتر لە دوو ملیۆن و ٦٠٠ هەزار کەس بە ڤایرۆسی کۆرۆنا گیانیان لەدەستداوە، پەتای مردنی رەش کە سەدەی ١٣ و ١٤ ئەوروپا و ئەفریقیا و ئاسیای گرتەوە، لە نێوان ٧٥ بۆ ٢٠٠ ملیۆن کەسیان کوشت.