د. ئاسۆ حەوێزی، گوتەبێژی وەزارەتی تەندروستی هەرێمی کوردستان بەشداریی بووڵتەنی کۆڕۆژی تۆڕی میدیایی رووداوی کرد کە شاهۆ ئەمین و دلبخوین دارا پێشکەشی دەکەن. لەبارەی ڤاکسینی کۆرۆنا و ئەو بەشەی بەر هەرێمی کوردستان دەکەوێت دەڵێت "ئەو ڤاکسینە چینیەی دەگاتە عێراق و هەرێمی کوردستان بێ بەرامبەرە، سەرەتا دەدرێتە پزیشکان پاشان هێزەکانی ئاسایش، ناوخۆ، بەساڵاچوان. "  وەزارەتی تەندروستی بۆ دابەشکردنی ڤاکسینەکە بەسەر هاونیشتمانیاندا ریزبەندییەکی داناوە و رایدەگەیێنێت "سەرەتا ئەوانەی سەرووی ٩٠ ساڵانن، دوای ئەوەی ٨٠ ساڵان، ئەوەشی بچووکترە و نەخۆشی درێژخایەنی هەیە ئەویش لەپێشینە دەبێت بۆ وەرگرتنی ڤاکسینەکە، هەروەها شوێنە داخراوەکانی وەکو قوتابخانەکان و زیندانەکانیش پشکیان لەوەرگرتنی ڤاکسینەکە دەبێت. "  گوتەبێژی وەزارەتی تەندروستی هەرێمی کوردستان پێیوایە، ئەو بڕەی لە چینەوە دەگاتە هەرێمی کوردستان "هیچ پڕناکاتەوە، بەڵام ئەوەی گرنگە هاتنی ڤاکسینی ئەسترازینیکایە لەلایەن کۆمپانیای کۆڤاکسەوە بۆ عێراق و هەرێمی کوردستان. "  جیا لە ڤاکسینە چینییەکە، گوتەبێژی وەزارەتی تەندروستی ئاماژە بەوە دەدات، ئەگەر ئەم هەفتەیە نەبێت هەفتەی داهاتوو ژەمی ئەسترازینیکا دەگاتە عیراق، کە ملیۆنێك و ٥٠٠ هەزار و ژەم دەبێت، لەبەرئەوە پێویستە تاوەکو کۆتایی ساڵی ٢٠٢١ زیاتر لە ٢١ % ی دانیشتووان ڤاکسینەکە وەربگرن. پشکی هەرێمی کوردستان نزیکەی ٢٠ % ی دەبێت. "  سەبارەت بەوەی لە نێوان حکومەتی عێراقی و کۆمپانیای ڤایزەر رێککەوتنێک هەبوو، بەڵام سەرینەگرت، د. ئاسۆ حەوێزی هۆکارەکەی گەڕاندەوە بۆ ئەوەی، کە ئەوان داوای هەقی پاراستنی مافی ڤاکسینەکە دەکەن و ئەوەش دراوەتە پەرلەمانی عێراق "ئەوە دەبێت پەرلەمان یەکلایی بکاتەوە. "  د. ئاسۆ حەوێزی باسیشی لەوەکرد، وەکو هەرێمی کوردستان چاوەڕێی وەزارتی تەندروستی عێراق ناکەن و چەند مانگێکە لەگەڵ کۆمپانیای بەرهەمهێنەری ڤاکسین گفتوگۆیان دەستپێکردووە، بەتایبەتی لەگەڵ ڤایزەر و ئەسترازینیکا و سینۆفارم بۆ ئەوەی بتوانن ڤاکسینەکە دەستەبەر بکەن. "سەرۆکی حکومەت لەسەر هێڵە و حکومەت پشتیوانە بۆ ئەو لیژنەیەی لە وەزارەتی تەندروستی بۆ ئەو مەبەستە پێکهێنراوە، بۆ ئەوەی بەزووترین کات باشترین جۆری ڤاکسین بگاتە هەرێمی کوردستان. "  گوتەبێژی وەزارەتی تەندروستی هەرێمی کوردستان، هۆشداریدا لەوەی شەپۆلی دیکەی کۆرۆنا بەڕێوەیە و گوتی "لە رووی زانستییەوە ئاماژەمان پێکردووە شەپۆلێكی دیکەی کۆرۆنا دێت و تەندروستی جیهانیش ئاماژەی پێکردووە. ئێستا ڤایرۆسەکە هەیە و گرنگ ئەوەیە چۆن بتوانین مەترسی شەپۆلەکە کەم بکەینەوە. گەورەترین رێگەش بۆ رێگەگرتن هاووڵاتیانن. "  سەبارەت بە قوتابخانەکان، د. ئاسۆ حەوێزی گوتی، تووشبوون هەیە و لەناو قوتابیان و مامۆستایان، لە هەموو قۆناخەکان و قۆناخی ١٢ی ئامادەییش هەیە. ئەگەر ١٠٠ تووشبووی کۆرۆنامان هەبێت زیاتر لە ١٠ کەسیان قوتابی و مامۆستایان بوون. رێژەی تووشبووانی کۆرۆنا لەبەرزبوونەوەیە. چ بڕیارێک پێویست بێت لە کۆبوونەوەی لیژنەی باڵای بەرەنگاربوونەوەی کۆرۆنا دەدرێت.  ئاوارە و پەنابەران لە هەرێمی کودستانن دەبێت ڤاکسینەکە وەربگرن، د. ئاسۆ حەوێزی گوتی: "ئەوانیش پشکیان دەبێت، بەڵام ناکرێت یەکێک ڤاکسین وەربگرێت تەمەنی لەنێوان ٢٠ - ٣٠ ساڵان بێت و یەکێکیش بە تەمەن بێت و نەخۆشی درێژخایەنی هەبێت و دەرفەتی وەرگرتنی ڤاکسینی نەبێت. "  لە ٢٤ کاژێری رابردوودا لە هەرێمی کوردستان ٢٣٧ کەس تووشی ڤایرۆسی کۆرۆنا بوون، ژمارەکە سێ ئەوەندەی رۆژی شەممە بووە. بەڵام بەپێی راگەیێندراوەکانی وەزارەتی تەندروستی هەرێمی کوردستان، لە سێ رۆژی رابردوودا هیچ کەسێک بە کۆرۆنا گیانی لەدەست نەداوە.  د. فەرهاد ئیسماعیل، بەڕێوەبەری خۆپاراستنی تەندروستی لە دهۆک بە تۆڕی میدیایی رووداوی راگەیاند "بەگوێرەی ئەو ئامارانەی لەبەردەستدان، هێشتا ژمارەی تووشبووانی کۆرۆنا نەگەیشتووەتە ئاستێکی مەترسیدار، بەڵام پێشبینی دەکەین مانگی داهاتوو ژمارەی تووشبووانی کۆرۆنا لە دهۆک زیاتربێت، بەتایبەتی لە ماوەی دوو هەفتەی داهاتوودا. پێشبینی دەکەین لە مانگی نیسان ژمارەی تووشبووەکان زیاتر بێت، بەشێکیشی پەیوەستە بە کەمبوونەوەی پابەندبوونی هاونیشتمانیان بە رێکارەکانی خۆپارێزییەوە".  بەپێی رێککەوتنی عێراق لەگەڵ ئەو هاوپەیمانییەی کە لە ئەیلوولی ٢٠٢٠ واژۆ کراوە، هاوپەیمانییەکە ڤاکسین بۆ ٢٠ % ـی دانیشتووانی عێراق دابین دەکات، کە ١٦ ملیۆن ژەمە و ڤاکسینی ئەسترازینیکای ئۆکسفۆردە و بە ١٦٩ ملیۆن و ٧٣٦ هەزار و ٨٤٠ دۆلار کڕدراوە. بڕیارە رێکخراوی یونیسێف بیگەیێنێتە عێراق، رۆژی دووشەممە ١ی ئاداریش یەکەم کاروانی ڤاکسینی سینۆفارمی  چینی دەگاتە بەغدا و رۆژی سێشەممە دەست بە پێدانی ڤاکیسن دەکرێت بە هاووڵاتییان.  پێنج هەزار ژەمی ئەو ڤاکسینە بۆ هەرێمی کوردستانە، لەو ژمارەیە هەزار دانەی بۆ چینییەکانە و چوار هەزاری بۆ هەرێمی کوردستانە، هەروەها لە مانگێکدا بڕیارە ملیۆنێک و ٥٠٠ هەزار ژەم ڤاکسین بگاتە هەرێمی کوردستان.  ئەمڕۆ دووشەممە ٠١ - ٠٣ - ٢٠٢١ لیژنەی باڵای رووبەڕووبوونەوەی کۆرۆنا کۆبێتەوە، ئالان حەمەسەعید، وەزیری پەروەردەی هەرێمی کوردستان دەڵێت:  ئەگەر داوا لە ئێمە بکەن ناوەندەکانی خوێندن دابخەین، دایان دەخەین.