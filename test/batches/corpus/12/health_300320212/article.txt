لە کۆبووەنەوەکەدا ئەگەری راگەیاندنی قەدەخەی هاتووچۆ تاوتوێدەکرێت، هەروەها بڕیار لەبارەی داخستنی مزگەوت، کەنیسە، بازاڕ و هاتووچۆی نێوان شارەکان دەدرێت. بەشێکی دیکەی کۆبوونەوەکە باس لە تووندکردنەوەی سنوورەکان و کەمکردنەوەی دەوامی فەرمانبەران دەکرێت.  نزیکەی هەفتەیەکە ژمارەی تووشبووانی کۆرۆنا لە هەرێمی کوردستان لە زیادبوونە، سامان بەرزنجی، وەزیری تەندروستی لە بوولتەنی نیوڕۆژی تەلەڤزیۆنی رووداو رایگەیاند: لەبارەی دەوامی خوێندن و قەرەباڵخی شوێنە گشتییەکان، پێشنیازەکە دەبەنە بەردەم لیژنەی بەرەنگاربوونەوەی کۆرۆنا، لەوێش رێکارەکان وەکو سنووردارکردنی هاتووچۆ و، تاوتوێی قەدەخەی هاتووچۆ دەکەن.  هۆکاری بەرزبوونەوەی ژمارەی تووشبووان، بڵاوبوونەوەی کۆرۆنای گۆڕاوە کە هەموو جیهانی گرتووەتەوە، لە ٢٤ کاژێری رابردوو ٨٣٩ تووشبوون و ١٠ گیانلەدەستدان تۆمارکراوە، رێژەی تووشبووان لەو کەسانەی پشکنین دەکەن ١٠ % ـە، لە کاتێکدا پێشتر ١ % بوو. بەپێی ستانداری تەندروستی لە ١٠٠ هەزار کەس دەبێت ژمارەی تووشبوون لە ٥٠ کەس کەمتر بێت.  وەزیری تەندروستی ئاماژەی بەوەشدا: پێشبینییان دەکرد کە لە کۆتایی مانگی شووبات بگاتە زیاتر لە ١١٩ هەزار تووشبوون کە بەپێی ئامارەکان ١٢٠ هەزار تووشبوونی تێپەڕاند، هەروەها دەشڵێت: خێرایی بڵاوبوونەوە و گەیشتن بە لووتکە لە شوێنێک بۆ شوێنێکی دیکە جیاوازە، لە هەرێمی کوردستان هەموو رێکارەکان ئاسایی کرانەوە، "بەڵام هاووڵاتیان پابەند نەدەبوون بە بەستنی دەمامک و رێکارەکانی جەژنی نەورۆزیش نەچوونە واری جێبەجێکردنەوە"، بۆیە تووشبوون زیادی کرد.  لە ١٤ ـی ئاداری ٢٠٢٠ بۆ یەکەمجار لە هەرێمی کوردستان قەدەخەی هاتووچۆ بۆ رێگری لە بڵاوبوونەوەی پەتای کۆرۆنا راگەیێندرا، لەبارەی رێکارە خۆپارێزییەکانەوە وەزیری تەندروستی رایگەیاند، رێکارەکان تووندوتۆڵتر دەکرێن، ساڵی رابردووش دواکەوتنی بەرزبوونەوەی ژمارەی تووشبووان بەهۆی رێکارە تەندروستییەکانەوە بوون.