بەشێک لە میدیا ئەمریکییەکان لە زاری سەرچاوەیەکی کۆشکی سپی نزیک لە دۆناڵد ترەمپ، سەرۆکی ئەمریکاوە ئاشکرایان کردووە، رۆژی سێشەممە ٨ - ١٢ - ٢٠٢٠ ترەمپ ئەو فەرمانە دەردەکات بۆ ئەوەی دڵنیابێتەوە کە هەموو ئەمریکییەک ڤاکسینی وەرگرتووە.  لە هەمان رۆژدا ئیدارەی دەرمان و خۆراکی ئەمریکا تایبەت بە داخوازییەکەی ترەمپ لەگەڵ کۆمپانیای فایزەر کۆدەبێتەوە سەبارەت بە مۆڵەتی بەکارهێنانی ئەو ڤاکسینە لە ئەمریکا، چاوەڕێش دەکرێت سێ رۆژ دواتر بڕیاری کۆتایی لەسەر ئەو مۆڵەتە ئاشکرا بکرێت.  بەریتانیا یەکەم وڵات بوو کە مۆڵەتی بەکارهێنان بە ڤاکسینەکەی کۆمپانیای فایزەر بدات، بڕیارەکەش دوای ئەوە هات کە کۆمپانیاکە ئەنجامی تاقیکردنەوەی قۆناخی سێیەمی بڵاوکردەوە و تێیدا رایگەیاند کە ڤاکسینەکەیان ٩٥ % دەتوانێت رێگری لە تووشبوون بە کۆرۆنا بکات.  سەرۆکی ئەمریکا دەیەوێت سیاسەتی ئەمریکا پێش هەموو شتێک پەیڕەو بکات و پێش ئەوەی مۆڵەتی ڤاکسینەکە رابگەیەنرێت ئەو فەرمانە سەرۆکایەتییە جێبەجێ بکرێت و یەکەم جار تەنیا بیر لە هاوکاریکردنی ئەمریکییەکان بکرێتەوە.  ئەو فەرمانە سەرۆکایەتییەش راستەوخۆ بۆ وەزارەتی تەندروستی و خزمەتگوزاری مرۆیی دەنێردرێت بۆ ئەوەی پێشینە لە ڤاکسیندا بۆ ئەمریکییەکان بێت. بەڵام سەرچاوەکە ئاماژە بەوەش دەکات کە ئەمریکا پلانی هەیە لە هاوینی داهاتوودا، هاوکاری وڵاتانی هەژار و مامناوەند بکات بۆ بەدەستهێنانی ڤاکسین.  ئەمریکا لە پێشەنگی ریزبەندیی تووشبوونە با ڤایرۆسی کۆرۆنا و زۆرترین ژمارەی تووشبوون و گیانلەدەستدان بە نەخۆشییەکە لە ئەمریکا تۆمارکراوە. بەپێی ئاماری وۆڵدۆمیتەر تاوەکو ئێستا لە سەرانسەری جیهاندا نزیکەی ٦٨ ملیۆن تووشبوو، ملیۆنێک و ٥٥٠ هەزار گیانلەدەستدان بە کۆرۆنا تۆمارکراوە. لەو ژمارەیەش زیاتر لە ١٥ ملیۆن تووشبوویان لە ئەمریکایە و هەروەها نزیکەی ٢٩٠ ملیۆن کەسیشیان بەهۆی کۆرۆنا گیانیان لەدەستداوە.