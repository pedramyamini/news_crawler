زانایانی فێرگەی پزیشکی لەندەن رایانگەیاند، گۆڕاوی ئۆمیکرۆن، کە بۆ یەکەمجار لە ئەفریقیا دەستنیشانکرا، لەوانەیە تاوەکو کۆتایی ئەم مانگە ببێتە گۆڕاوی باڵادەستی ڤایرۆسی کۆرۆنای نوێ.  زانایان لە چوارچێوەی ئەو ئامارانەی، کە تائێستا بەدەستکەوتوون و بەپێی گرتنەبەری یان نەگرتنەبەری رێکاری پێویست و گیانلەدەستدان و پێشوازیکردنی نەخۆشی لە ماوەی نێوان ١ی کانوونی یەکەم تاوەکو ٣٠ی نیسانی ٢٠٢٢، پێشبینیان خستووەتەڕوو.  بەم پێیە، لە ئەگەری نەگرتنەبەری رێکاری زیاتر و پێدانی قورچکی ڤاکسینی دژی ئۆمیکرۆن ئەوا لە باشترین سیناریۆدا، لەوانەیە پێشوازیی لە ١٧٥ ھەزار نەخۆش بکرێت و ٢٤ ھەزار و ٧٠٠ کەسیش گیان لەدەست بدەن.  ھاوکات لە ئەگەری نەگرتنەبەری ھیچ رێکارێکی پێویست و کاریگەری کەمی قورچکی ڤاکسینەکان، ئەوا لە خراپترین سیناریۆدا لەوانەیە پێشوازیی لە ٤٩٢ ھەزار نەخۆش بکرێت و ٧٤ ھەزار و ٨٠٠ کەسیش بەم ھۆیەوە گیانلەدەست بدەن.  بەڵام لە ئەگەری گرتنەبەری رێکاری پێویست و سنوودارکردنی شوێنە داخراوەکان و داخستنی شوێنەکانی کاتبەسەربردن ئەوا پێشبینی دەکرێت پێشوازیی لە ١٢٠ ھەزار نەخۆش بکرێت و ژمارەی ئەوانەی گیان لەدەستدەدەن دابەزێت بۆ ١٧ ھەزار کەس.  بەگوتەی زانا بەریتانییەکان، ئۆمیکرۆن زۆر خێرا بڵاودەبێتەوە، دەتوانێت لەنێوان دوو کەس بگوازرێتەوە، تەنانەت ئەگەر هەردوو قورچکی ڤاکسینیشیان وەرگرتبێت.   بۆریس جۆنسن، سەرۆکوەزیرانی بەریتانیا دەڵێت: "خەڵک لە گەشتکردن بۆ بەریتانیا ناوەستێنین. دەمەوێ جەخت لەوە بکەمەوە، کە رێگری لە گەشتی خەڵک ناکەین، بەڵام داوادەکەین هەرکەسێک دێتە بەریتانیا، درەنگانی دووەم رۆژی دوای گەیشتنی، پشکنینی PCR بکات، خۆی کەرەنتین بکات تا پشکنینەکەی بە نێگەتیڤ بۆ دێتەوە. "  جهانزبێرگ لە ئەفریقیای باشوور سەرچاوەی سەرهەڵدانی گۆڕاوە نوێیەکەیە، چەندین وڵات لە ترسی گۆڕاوەکە قەدەخەی گەشتکردنیان بۆ ئەفریقیای باشوور راگەیاندووە، ئەمە بەرپرسانی ئەو وڵاتەی توڕەکردووە دەڵێن، لە بری چەپڵەڕێزانمان بکەن کە زوو درکمان بە ڤایرۆسەکە کردووە، سزامان دەدەن.  کۆرۆنای گۆڕاوی نوێ تاوەکو ئێستا لە  چەندین وڵات بڵاوبووەتەوە، تاوەکو ئێستا چەکی بەردەستی وڵاتان لە دژی ئەم کۆرۆنا گۆڕاوە بەهێزکردنی بەرگریی لەشە لە رێگەی وەرگرتنی قورچکی سێیەمی ڤاکسین کە ئەمەش تەنیا لە وڵاتە پێشکەوتووەکان جێبەجێدەکرێت.