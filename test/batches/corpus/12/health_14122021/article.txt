پارێزگاری سەمسوور رایگەیاند، دوای ده‌رچوونی ئه‌نجامی پشكنینی دەیان كه‌س به پۆزه‌تیڤ، فه‌رمانگه‌ی گشتیی پاراستنی ته‌ندروستیی سەمسوور، بڕیاری كه‌ره‌نتینکردنی ٢٥ ماڵی لە چەند گەڕەکێکی ناو سەنتەری شار بۆ ماوه‌یەکی نادیار دا.  هەر بە بڕیاری فەرمانگەی گشتیی پاراستنی تەندروستیی پارێزگای سەمسوور، له ماوەی کەرەنتینەکەدا سه‌رجه‌م هاتن و چوونه‌كان بۆ ئەم ماڵانە قه‌ده‌خه ده‌كرێن و هێزه‌كانی جه‌ندرمه به‌دواداچوون بۆ پێشێلكارییه‌كانی شكاندنی كه‌ره‌نتینه‌كه ده‌كه‌ن.  به‌پێی ئاماره فه‌رمییه‌كان، له توركیا و باکووری کوردستاندا لە ماوەی ٢٤ كاژێرى رابردوودا، ٣٥١ هەزار و ٥٣٦ پشكنينى ڤایرۆسی کۆرۆنا (COVID - ١٩) ئەنجام دراون. ئه‌نجامی پشكنینی ١٨ هەزار و ٧٩٦ كەس پۆزەتيڤ بوون و ١٧١ تووشبووش بەهۆی ڤایرۆسەکەوە گيانیان لەدەستداوە، ٢٣ هه‌زار و ٢٤٢ تووشبووش چاك بوونه‌ته‌وه.   رێژه‌ی ئه‌و كه‌سانه‌ی ته‌مه‌نیان له سه‌رووی ١٨ ساڵه‌وه‌یه و قورچکی یه‌كه‌می ڤاكسینیان وه‌رگرتووه ٩١.١٠ % ـیه و ئه‌وانه‌ی قورچکی دووه‌میان وه‌رگرتووه بە رێژەی ٨٢.١٠ % يه. ژماره‌ی ئه‌و قورچکانەی ڤاكسین كه تاوەکو ئێستا له توركیا به‌كارهێنراون ١٢١ ملیۆن و ٨٠٤ هه‌زار و ٣٣ قورچکە.