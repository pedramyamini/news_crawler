بەپێی راگەیێندراوی وەزارەتی تەندروستی و ژینگەی عێراق لە ماوەی ٢٤ كاژێری رابردوودا، ٤ هەزار و ٦٩٠ کەسی دیکە تووشبووی دیكەی كۆرۆنا تۆماركراون. هاوکات ٣ هەزار و ٥١٧ تووشبووی ڤایرۆسەکەش چاكبوونەتەوە.  وەزارەتی تەندروستی و ژینگەی عێراق لە راگەیێندراوەکەیدا ئاماژەی بەوە داوە، ٣٠ تووشبووی دیکەی ڤایرۆسەکە مردوون.  لە هەولێر کەسێک بە ڤایرۆسەکە گیانی لەدەستداوە، بەڵام لە سلێمانی و دهۆک هیچ کەیسێکی مردن بە کۆرۆنا تۆمارنەکراوە.  بەپێی ئاماری وەزارەتی تەندروستی و ژینگەی عێراق لە ماوەی ٢٤ کاژێری رابردوودا  لە کەرکووک ٢ کەس، بەغدا ٨ کەس، دیوانیە ٥ کەس، کەربەلا ٣ کەس، بەسرە ٢ کەس، بابل ١ کەس، موسەننا ٢ کەس، نەجەف ١ کەس، میسان ٢ کەس و سەلاحەددین ٢ کەس و زیقار ١ کەس بە ڤایرۆسی کۆرۆنا مردوون.  بەپێی ئاماری وەزارەتی تەندروستی و ژینگەی عێراق، لەو ماوەی ٢٤ کاژێری رابردوودا ١٩٩ کەس لە هەرێمی کوردستان تووشی کۆرۆنا بوون: هەولێر ٨٢ کەس، سلێمانی ٥٩ کەس و دهۆکیش ٥٨ کەس. هەروەها ١١٩ کەس چاکبوونەتەوە: ٣٢ کەس لە دهۆک، ٤٩ کەس لە سلێمانی و ٣٨ کەس لە هەولێر.  لە سەرەتای ئەم مانگەوە عێراق رووبەڕووی شەپۆلێکی نوێی کۆرۆنا بووەتەوە، کە کۆرۆنای گۆڕاوە، ئەمەش قەدەخەی هاتووچۆ و ژمارەیەک رێکاری بەدوای خۆیدا هێناوە.  لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ ـدا تاوەكو ئێستا ٧٠٣ هەزار و ٧٧٨ كەس لە عێراق و هەرێمی کوردستان تووشی كۆرۆنا بوون، لەو ژمارەیە ٦٤٣ هەزار و ١٥٦ تووشبوو چاكبوونەتەوە، ١٣ هەزار و ٤٥٨ تووشبووش گیانیان لەدەستداوە.  بەرەبەیانی ئەمڕۆ سێشەممە ٥٠ هەزار ژەمە ڤاکسینی سینۆفارمی چینی گەیشتە عێراق، هەر ئەمڕۆ هەڵمەتی کوتان بە ڤاکسینەکە لە کارمەندانی تەندروستییەوە دەستیپێکرد.