رۆژی شەممە ١١ی کانوونی یەکەمی ٢٠٢١، فەخرەددین کۆجا، وەزیری تەندروستیی تورکیا لەکاتی دەنگدان و پەسندکردنی بودجەی وەزارەتەکەی لە ئەنجوومەنی گشتیی پەرلەمانی تورکیا گوتارێکی پێشکێشکرد و تێیدا ئاشکرای کرد، شەش تووشبووی گۆڕاوی ئۆمیکرۆن لە وڵاتەکەی تۆمارکراون.   فەخرەددین کۆجا راشیگەیاند، ئەو شەش تووشبووەی گۆڕاوی ئۆمیکرۆن، پێویستیان بە نەخۆشخانە نەبووە. نیشانەکانیان زۆر سووک بوون و ھیچ کێشەیەکیان نییە.   هەروەها ئاماژەی بۆ ئەوەکرد، تووشبووەکان پێنج کەسیان لە ئیزمیر و یەکیان لە ئیستەنبووڵە، دەرکەوتووە لە کیشوەری ئەفریقیا کاریان کردووە و بە مۆڵەت گەڕاونەتەوە تورکیا.   لە ٢٤ كاژێردا لە باکووری کوردستان و تورکیادا ٣٤٩ هەزار و ٢٢١ پشكنينى ڤایرۆسی کۆرۆنا کران، ئه‌نجامی پشكنینی ١٩ هەزار و ٢٥٥ كەس پۆزەتيڤ بووه و ١٩١ تووشبووش بەهۆی ڤایرۆسەکەوە گيانیان لەدەستداوە. هەروەها ٢٣ هه‌زار و ١٨٠ تووشبوو چاكبوونه‌ته‌وه.  هەروەها تاوەکو ئێستا له باکووری کوردستان و توركیا ١٢١ ملیۆن و ٦٠٠ هه‌زار و ٤٥٠ قورچکی ڤاکسینی کۆرۆنا بەکارهێندراون.   یەکەمین تووشبوون بە ڤایرۆسی کۆرۆنا، ئاداری ٢٠٢٠ لە تورکیا راگەیێنرا. ئەو وڵاتە بە چەند قۆناخێکی تووندی قەدەخەی هاتووچۆدا تێپەڕی و دوای تەممووزی ٢٠٢١ هەنگاوی بەرەو ئاساییبوونەوە نا. بەڵام هێشتا زنجیرەیەک رێکاری خۆپارێزی لە ڤایرۆسەکە هەر جێبەجێ دەکرێن.