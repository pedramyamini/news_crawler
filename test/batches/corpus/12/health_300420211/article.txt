وەزارەتی تەندروستی و ژینگەی عێراق، ئەمڕۆ هەینی لە راگەیێندراوێکدا رایگەیاند: "ئەمڕۆ ٦ هەزار و ٤٠٥ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون؛ هاوکات ٧ هەزار و ١١١ تووشبووی دیکەی کۆرۆنا چاکبوونەوە، هەروەها ٣٢ تووشبووی دیکەی کۆرۆنا گیانیان لەدەستدا. تاوەکو ئێستاش ٣٥١ هەزار و ٦٨٠ کەس لە عێراق و هەرێمی کوردستان پێکوتەی دژە کۆرۆنایان وەرگرتووە".  وەزارەتی تەندروستیی عێراق راشیگەیاند: "ئەمڕۆ لە هەرێمی کوردستان ٨٨٠ کەسی دیکە تووشی ڤایرۆسی کۆرۆنا بوون، هاوکات ٩١٩ تووشبووی دیکەی کۆرۆنا چاکبوونەوە، هەروەها ٥ تووشبووی دیکەی کۆرۆنا گیانیان لەدەستدا".  هاوکات دکتۆر ریاز حەلفی، بەڕێوەبەری تەندروستیی گشتیی لە وەزارەتی تەندروستی و ژینگەی عێراق بە تۆڕی میدیایی رووداوی راگەیاند: وەرگرتنی قورچکێکی ڤاکسینی دژە کۆرۆنا بەرگرییەکی ئەوتۆ لە لەشی کەسی کوتراودا دروستناکات، ئەگەرنا کۆمپانیاکان پێکوتەکانیان بە یەک قورچک دەدایە خەڵکی؛ بۆیە پێویستە هەر کەسێک کە یەک قورچکی وەرگرتووە خۆی بپارێزێت تاوەکو قورچکی دووەم وەردەگرێت، دواتر پاش دوو هەفتە لە وەرگرتنی قورچکی دووەم بەرگری بەتەواوی لە لەشی کەسە کوتراوەکە دروستدەبێت.  تاوەکو ئێستا ٣٣٦ هەزار قورچکە پێکوتەی ئەسترازێنیکا گەیشتوونەتە عێراق، لەگەڵ گەیشتنی ٢٥٠ هەزار قورچکە پێکوتەی سینۆفارم و نزیکەی ١٠٠ هەزار قورچکە پێکوتەی فایزەر.  تاوەکو ئێستا یەک ملیۆن و ٦٥ هەزار و ١٩٩ کەس لە عێراق و هەرێمی کوردستان تووشی کۆرۆنا بوون، ٩٤٢ هەزار و ٤٦ لەو تووشبووانە چاکبوونەتەوە، واتا ٨٨.٤ % ـی تێکڕای تووشبووان، هەروەها ١٠٧ هەزار و ٦٨٨ تووشبووی کۆرۆنا هێشتا چارەسەر وەردەگرن، ٥٦٢ لەو تووشبووانە لەژێر چاودێریی چڕدان، ١٥ هەزار و ٤٦٥ تووشبووی کۆرۆناش گیانیان لەدەستداوە.