مەکسیک وەکو چوارەم وڵات و ئەمریکاش وەکو پێنجەم وڵات مۆڵەتی بەکارهێنانیان بەخشییە ڤاکسینەکەی کۆمپانیای فایزەر و بایۆنتێک. بڕیارە سەرەتا لە ئەمریکا تەنیا لە باری نائاسایی بەکاربهێنرێت، لۆران نیرگراد، شارەزای کاروباری پزیشکی دەڵێت:  "شەوی رابردوو فەرمانگەی خۆراک و دەرمان رێگەی بە بەکارهێنانی نائاسایی ڤاکسینی کۆڤید - ١٩ دا. ئەوەش رێگە دەدات بە دەستکردن بە هەڵمەتی کوتانی خەڵک بە ڤاکسینەکە".  هەروەها لیژنەی سەلامەتیی پزیشکیی حکومەتی مەکسیک، مۆڵەتی دا کە ڤاکسینەکەی کۆمپانیای فایزەر بەکاربهێنرێت. لەو چوارچێوەیەشدا بڕیارە مەکسیک ٢٥٠ هەزار ڤاکسین بکڕێت کە بەشی ١٢٥ هەزار کەس دەکات، چونکە پێویستە هەر کەسێک دوو جار ڤاکسینەکەی لێ بدرێت.  لە ئەمریکا و مەکسیک ئەوەی کە بڕیارە سەرەتا ڤاکسینەکەی پێبدرێت، تیمی کارمەندانی تەندروستی، پەرستارانی نێو ناوەندەکانی بەساڵاچووانن و پاشان خودی بەساڵاچووان و دواتر ئەوانەی کە نەخۆشی درێژخایەن و مەترسیداریان هەیە. پێشبینیدەکرێت ئەم پرۆسەیە تاوەکو بەهاری ٢٠٢١ بەردەوام بێت بەر لەوەی هەڵمەتی دووەم بۆ خەڵکی ئاسایی دەستپێبکات.  زیاتر لە مانگێکە کۆمپانیای فایزەر سەرکەوتنی ئەنجامی تاقیکردنەوەی ڤاکسینەکەی راگەیاندووە، لەو کاتەشەوە پێنج وڵات مۆڵەتی بەکارهێنانیان بە ڤاکسینەکە داوە. پێش مەکسیک و ئەمریکا، وڵاتانی بەریتانیا، کەنەدا و بەحرەین مۆڵەتی بەکارهێنانی ڤاکسینی فایزەریان پەسەندکردبوو.  دۆناڵد ترەمپ، سەرۆکی ئەمریکا سەرەڕای دۆڕاندنی لە هەڵبژاردنی سەرۆکایەتیی ئەمریکا، بەڵام سەبارەت بە ڤاکسینی کۆرۆنا پڕ هیوایە. ئەو دەڵێت: "وڵاتەکەی ئێمە ئەفسانەیەکی پزیشکی تۆمارکردووە. ئێمە توانیمان تەنیا لە ٩ مانگدا ڤاکسینێكی بێکیشە و کاریگەر بەرهەمبهێنین. بەم کارە ژیانی دەیان ملیۆن کەس رزگاردەکرێت".  لەو ٩ مانگەدا کە ترەمپ باسی دەکات، ئیدارەکەی نزیکەی ١٤ ملیار دۆلاری بۆ لێکۆڵینەوە زانستییەکانی تەرخانکردووە و داویەتی بە کۆمپانیاکانی دەرمان، لەوانەش کۆمپانیای فایزەر کە ٢ ملیار دۆلاری بەرکەتووە بۆ ئەوەی لەم قۆناخەدا ١٠٠ ملیۆن ڤاکسین بەرهەمبهێنێت و لە هەنگاوی دووەم ٥٠٠ ملیۆن ژەمە ڤاکسینی دیکە رادەستی ئەمریکا بکات.  پێشبینیدەکرێت هەرسێ کۆمپانیای دەرمانی فایزەر، مۆدێرنا و ئەسترازینکا تاوەکو کۆتایی ساڵی ٢٠٢١، بڕی ٥.٣ ملیار ژەمە ڤاکسین بەرهەمبهێنن کە لەڕووی زانستییەوە بەشی ٢.٦٥ ملیار کەس دەکات ئەوە لە کۆی دانیشتووانی زەوی کە ژمارەیان ٧.٨ ملیار کەسە.  وڵاتە پێشەکەوتووەکان کە تەنیا لە ١٤ % ی کۆی دانیشتووانی زەوی پێکدەهێنن، تاوەکو ئێستا زیاتر لە ٥٣ % ی کۆی ڤاکسینی دژە کۆرۆنایان پێشوەختە کڕیوە کە دەتوانن بەو بڕە ڤاکسینە سێجار هەموو دانیشتووانیان بکوتن. لەو بارەیەوە تێدرۆس ئەدهانۆم، سەرۆکی رێکخراوی تەندروستیی جیهانی دەڵێت: پێویستە لەوە دڵنیاببنەوە کە هەموو وڵاتان بەشێوەیەکی یەکسان سوود و چێژ لەو داهێنانە زانستییە وەردەگرن. رێکخراوی تەندروستیی جیهانی ئێستا لەڕووی داراییەوە، بڕی ٤ ملیار و ٣٠٠ ملیۆن دۆلار کورتهێنانی هەیە تاوەکو بتوانێت ڤاکسینی کۆرۆنا بۆ وڵاتە زۆر هەژارەکان دابین بکەن.   بەشێک لە شارەزایانی دەرمانسازی پێشبینی دەکەن تاوەکو کۆتایی ئەمساڵ ٥٠ ملیۆن ژەمە ڤاکسین بەرهەمدەهێندرێن، بەڵام ئەوەی کە تاوەکو ئێستا هیوای بۆ دەخوازرێت لەو ماوەیەدا تەنیا ٢٠ ملیۆن ڤاکسینە. ئەمەش رەنگە زۆر دڵخۆشکەر نەبێت، چونکە لەو قۆناخەدا بەشی ژمارەیەکی کەمی دانیشتووانی زەوی دەکات.  ئەمریکا لەڕووی ژمارەی تووشبوون و گیانلەدەستدان بە کۆرۆنا پێشەنگی وڵاتانی جیهانی گرتووە، بەپێی ئاماری وۆڵدۆ میتەر تاوەکو ئێستا لە ئەمریکا زیاتر لە ١٦ ملیۆن تووشبووی کۆرۆنا تۆمارکراون و لەو ژمارەیەش ٣٠٢ هەزار کەسیان گیانیان لەدەستداوە.  رێژەی گیانلەدەستدان لە مەکسیک نزیکەی ٩ %، لە سەرەتای بڵاوبوونەوەی ڤایرۆسی کۆرۆنا نزیکەی ملیۆنێک و ٢٢٩ هەزار تووشبووی کۆرۆنا تۆمارکراون، لەو ژمارەیەش زیاتر لە ١١٣ هەزار کەسیان گیانیان لەدەستداوە.