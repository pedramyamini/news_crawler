تاوەکو ئێستا کەس لەسەر ئەو دەرمانانە دەستگیرنەکراوە کە لە گوندێکی چۆڵی دوورەدەست حەشار درابوون. سێ رۆژیشە بۆ دۆزینەوەى سەرەداوى روونتر، لیژنەکان لە بازاڕ خەریکی پشکنین و گەڕانن.  بۆ جارى دووەم و دواى دوو رۆژ، هێزەکانى ئاسایش و لیژنەهاوبەشەکانى سەیدسادق هەزار پارچە لەو دەرمانەیان گرت کە رۆژى یەک شەممە نیو تۆنى دیکەیان لە گوندێکى سەر بە قەزاکە دۆزیبووەوە.  دەرمانەکان سێ جۆرن: پزیشکى، گیادەرمانى و جۆرێکى دیکەى نەزانراو کە هەموویان بەشێوەى گولاج و قوتوو بە ناوى جوانکاریى خانمانەوە بۆ سنگ و سمت  رووداو زانیویەتى کە قایمقامییەت و ئاسایشى شارەکە هەندێک سەرەداویان بۆ گەیشتن بەو کەسانەى لەپشت دەرمانەکانەوەن، دەستکەوتووە.  دیارى رەفیق، قایمقامى سەیدسادق بە تۆڕی میدیایی رووداوی راگەیاند، "دۆزینەوەى ئەو بڕە زۆرە جێگەى سەرنجى ئێمە و هێزە ئەمنییەکان بوو، چونکە  ئەوەندە زۆرە بەشى هەموو کوردستانیش دەکات. بەو پێیەى ئێمە ناوچەکەمان سنوورییە لەگەڵ ئێران، لە رێگەى یباشماخ و خاڵەسنوورییەکانى هەڵەبجە و  هەورامان و پێشتریش لەم رێگەیانەوە قاچاخچێتى دەرمان کراوە. گومان دەکەین دەرمانەکان بۆ پارێزگاکانى دیکە و عێراقیش هێنرابنە ئێرە. "  سانا لە سەیدسادق راهێنەرى لەشجوانى و سەرپەرشتیارى هەشت هۆڵى لەشڕێکییە. ئەو کە خۆى راهێنان بەو خانمانە دەکات خواستیانە لەشولارێکى دروست، رێک و جوانیان هەبێت، پێی وایە ئەو دەرمانانە زیانیان زۆرە.  سانا ساڵح، راهێنەرى لەشجوانىیە و دەڵێت، "بەداخەوە خانمان سەریان کردووەتە ئەو دەرمانانە کە نازانرێت هى کوێن و چین. زیانى بۆ هۆرمۆنی مێینە، گورچیلە و سنگیان هەیە. ئەگەر ئەوان لەشجوانییان دەوێت، ئەوە هۆڵ و ناوەندەکانی لەشجوانى کە زیاتر لە نەشتەرگەریی لەشجوانى سوودیان هەیە. "  ئەوەى تاوەکو ئێستا روون بووەتەوە، کەسى تۆمەتبار بەو کارە گوندەکە و چۆڵىی شوێنەکەى بۆ حەشاردان و گواستنەوەى دەرمانەکان بۆ پارێزگاکانى دیکە بەکارهێناوە. دەرمانەکان و هاوشێوەکانیان دوو مانگە لەلایەن لیژنە هاوبەشەکانەوە لە فرۆشتن و مامەڵەپێوەکردن قەدەخەکراون و سێ رۆژیشە بۆ دۆزینەوەى سەرەداوى روونتر، لە بازاڕ و کۆگاکانى ئەو قەزایە دەست بە پشکنین کراوە.