ئەنگێلا مێرکل، راوێژکاری ئەڵمانیا دەڵێت "هەموومان وا هەست دەکەین ئێستا شارە گەورەکان ئەو شوێنە هەستیارەن کە دەبێت بڕیاربدەین ئایا دەتوانین تێیاندا ڤایرۆسەکە کۆنتڕۆڵ بکەین، هەروەک چۆن لە چەند مانگی رابردوودا توانیمان ئەو کارە بکەین، یان بارودۆخەکە بەو جۆرەی لێدێت کە کۆنتڕۆڵی رەوشەکە لەدەستدەدەین. چەند رۆژ و هەفتەی داهاتوو بڕیار لەسەر ئەوە دەدەین ئەڵمانیا لەم بوارەدا چۆن دەبێت".   حکومەتی ئیسپانیاش باری نائاسایی لە مەدریدی پایتەخت راگەیاند، ئەوەش بە مەبەستی رێگەگرتن لە بڵاوبوونەوەی زیاتری ڤایرۆسەکە.   بارە نائاساییەکە بۆ ماوەی ٢ هەفتە بەردەوام دەبێت و واتای ئەوەیە کە هاتووچۆی هاووڵاتیان سنووردار دەکرێت.   سلڤادۆر ئیلا، وەزیری تەندروستیی ئیسپانیا گوتی "رایدەگەیێنم کە حکومەتی ئیسپانیا بڕیاریداوە باری نائاسایی رابگەیێنێت بۆئەوەی دەسەڵاتێکی یاسایی بداتە جێبەجێکردنی ئەو رێکارانەی لە ٣٠ی ئەیلوولدا راگەیێندران و ئەو رێکارانەش بۆ ماوەی ١٥ رۆژ بەردەوام دەبن".   چەند رۆژێکە تووشبوون بە کۆرۆنا لە فەرەنساش هێندە زیادیکردووە، کە حکومەتی وڵات ناچاربووە هەندێک رێکاری تووند بگرێتەبەر.  وەزیری تەندروستیی فەرەنسا دەڵێت، نەخۆشخانەکانی پاریس پلانی فریاکەوتنی خێرایان  بۆ وەڵامدانەوەی رەوشەکە کاراکردووە و دەبێت ژمارەیەک لە شارە گەورەکانی دیکەش رێکاری تووند بۆ رێگەگرتن لە بڵاوبوونەوەی ڤایرۆسەکە بگرنەبەر.   لە ٣٠ کاژێری رابردوودا زیاتر لە ١١٠ هەزار تووشبووی کۆرۆنا لە ئەوروپا تۆمارکراون و زیاتر لە ١٠٠٠ تووشبووش گیانیان لەدەستداوە.