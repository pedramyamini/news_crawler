بەپێی راگەیێندراوێکی وەزارەتی تەندروستی و ژینگەی عێراق، لەسەر پێشنیازی دکتۆر حەسەن تەمیمی، وەزیری تەندروستی و ژینگەی عێراق بەشێوەیەکی بەپەلە ئەنجوومەنی وەزیرانی عێراق رەزامەندیدا لەسەر خەرجکردنی بڕی ١٠ ملیۆن دیناری پاداشت بۆ کەسوکاری ئەو کارمەندانەی وەزارەتی تەندروستی کە بەهۆی کۆرۆناوە گیانیان لەدەستداوە، "ئەوەش وەک پێزانین و رێزگرتنێکە لە هەوڵەکانیان لەپێناو سەلامەتی و ئاسایشی تەندروستی عێراق".     ئاسۆ حەوێزی، گوتەبێژی وەزارەتی تەندروستیی هەرێمی کوردستان لەو بارەیەوە بە تۆڕی میدیایی رووداوی راگەیاند کە هیچ زانیارییەکیان سەبارەت بە قەرەبووکردنەوەی خێزانی کارمەندانی تەندروستی پێنەگەیشتووە.     ئەوە لە کاتێکدایە کە لە حوزەیرانی ساڵی رابردوو حکومەتی عێراق بڕیاریدابوو ئەو کارمەندانەی تەندروستی کە بە کۆرۆنا دەمرن، بە دوایین مووچەیان خانەنشین بکرێن.  لە سەرەتای ئەم مانگە حکومەتی عێراق ٥٠ هەزار ژەمە ڤاکسینی لە چین وەرگرت و وەکو یەکەم هەڵمەتی کوتان دژی پەتاکە دەستی بە دابەشکردنی ڤاکسینەکە کرد. بەپێی رێنوێنییەکانی وەزارەتی تەندروستیی عێراق سەرەتا کارمەندانی تەندروستی و کەسە بەتەمەنەکان بە ڤاکسین دەکوترێن.  تاوەکو ئێستا ٧٣٥ هەزار و ٦٢٦ کەس لە عێراق و هەرێمی کوردستان تووشی پەتای کۆرۆنا بوون، ٦٦٨ هەزار و ١٥٣ لەو تووشبووانە چاکبوونەتەوە، واتا ٩٠.٨ % ـی تێکڕای تووشبووان، هەروەها ٥٣ هەزار و ٨٥٥ تووشبووی کۆرۆنا هێشتا چارەسەر وەردەگرن، ٤٢٨ لەو تووشبووانە لەژێر چاودێری چڕدان، ١٣ هەزار و ٦١٨ تووشبووی کۆرۆناش گیانیان لەدەستداوە.