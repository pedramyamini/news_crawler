ئەمڕۆ دووشەممە، ٢٦ی نیسانی ٢٠٢١ دکتۆر سەرهەنگ جەلال، بە تۆڕی میدیایی رووداوی راگەیاند، "بڕی دوو هەزار و ٣٤٠ قورچک ڤاکسینی کۆرۆنا لە جۆری فایزەر گەیشتە هەرێمی کوردستان کە لەلایەن وەزارەتی تەندروستیی عێراقەوە رەوانە کراون". هەروەها سەرهەنگ جەلال ئاماژەی بەوە دا: هەزار و ١٧٠ قورچکی بۆ نەخۆشخانەی رزگاری لە هەولێر و هەزار و ١٧٠ ژەمەکەی دیکە بۆ شارۆچکەی سۆران دەبێت.  بەڕێوەبەری خۆپاراستنی تەندروستی هەولێر ئاشکراشیکرد، ئەو ڤاکسینانە بەو کەسانە دەدرێت کە پێشتر ناوی خۆیان بۆ وەرگرتنی تۆمارکردبوو.  لە هەرێمی کوردستان لە مانگی ئاداری ئەمساڵەوە ڤاکسینی تایبەت بە کۆرۆنا بەردەستە و لە هاونیشتمانیان دەدرێت، هەر سێ جۆرەکەی ڤاکسین (فایزەر، ئەسترازێنیکا، سینۆفارم) وەرگیراون، تاوەکو ئەمڕۆ ٢٦ی نیسانی ٢٠٢١ زیاتر لە ٢٠ هەزار کەس لە سنووری پارێزگای هەولێر ڤاکسینی کۆرۆنایان لێدراوە و نزیکەی ٦٠ هەزار کەسی دیکە خۆیان بۆ وەرگرتنی ڤاکسین لەم پارێزگایە تۆمارکردووە.  بەپێی دوایین ئاماری وەزارەتی تەندروستیی هەرێمی کوردستان، لە ٢٤ کاژێری رابردووەدا ١١٠٩ تووشبووی نوێی ڤایرۆسەکە دەستنیشانکراون و لەو ماوەدا ١١ تووشبووی کۆرۆنا گیانیان لەدەستداوە، هاوکات ٩٢١ تووشبووی پێشووش چاکبوونەتەوە.