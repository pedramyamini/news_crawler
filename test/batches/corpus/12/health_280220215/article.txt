بەپێی راگەیێندراوی وەزارەتی تەندروستی و ژینگەی عێراق لە ماوەی ٢٤ كاژێری رابردوودا، ٣ هەزار و ٢٤٨ تووشبووی دیكەی كۆرۆنا تۆماركراون. هاوکات ٢ هەزار و ٩٣٣ تووشبووی ڤایرۆسەکەش چاكبوونەتەوە.  وەزارەتی تەندروستی و ژینگەی عێراق لە راگەیێندراوەکەیدا ئاماژەی بەوە داوە، ٢٣ تووشبووی دیکەی ڤایرۆسەکە مردوون. هیچ مردنێک لە هەولێر، سلێمانی و دهۆک تۆمارنەکراوە، بەڵام لە کەرکووک ٢ کەس، بەغدا ٥ کەس، دیوانیە ٤ کەس، کەربەلا ٣ کەس، بەسرە ٢ کەس، بابل ٢ کەس، موسەننا ٢ کەس، نەجەف ١ کەس، واست ١ کەس و زیقار ١ کەس بە ڤایرۆسی کۆرۆنا مردوون.  بەپێی ئاماری وەزارەتی تەندروستی و ژینگەی عێراق، لەو ماوەی ٢٤ کاژێری رابردوودا ٢٣٧ کەس لە هەرێمی کوردستان تووشی کۆرۆنا بوون: هەولێر ١٣٥ کەس، سلێمانی ٨١ کەس و دهۆکیش ٢١ کەس. هەروەها ٨٣ کەس چاکبوونەتەوە: ٢٥ کەس لە دهۆک، ٣٧ کەس لە سلێمانی و ٢١ کەس لە هەولێر.  لە سەرەتای ئەم مانگەوە عێراق رووبەڕووی شەپۆلێکی نوێی کۆرۆنا بووەتەوە، کە کۆرۆنای گۆڕاوە، ئەمەش قەدەخەی هاتووچۆ و ژمارەیەک رێکاری بەدوای خۆیدا هێناوە.  لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ ـدا تاوەكو ئێستا ٦٩٥ هەزار و ٤٨٩ كەس لە عێراق تووشی كۆرۆنا بوون، لەو ژمارەیەش ٦٣٥ هەزار و ٩٣١ تووشبوو چاكبوونەتەوە، ١٣ هەزار و ٤٠٦ تووشبووش گیانیان لەدەستداوە.