دەنگدانەکە لەسەر پرسیارێك بوو کە ئایا سوودی بەکارهێنانی ڤاکسینی کۆرۆنای جۆنسن ئاند جۆنسن لە کەسانی تەمەن سەرووی ١٨ ساڵان لە زیانەکانی زیاترە؟ لە وەڵامدا هەر ٢٢ ئەندامانی دەستەکە بە کۆی دەنگ بەکارهێنانی ڤاکسینی کۆرۆنای جۆنسن ئاند جۆنسیان پەسندکرد و پێشنیازی بەکارهێنانی لە دۆخە نائاساییەکانیان کرد.  سەرچاوەیەکی نزیک لە بەڕێوەبەرایەتیی خۆراک و دەرمانی ئەمریکی باس لە نزیکی بەرپرسانی بەڕێوەبەرایەتییەکە دەکات لە پەسندکردنی بەکارهێنانی ڤاکسینەکە و لە ئەگەری پەسندکردنیدا، جۆنسن ئاند جۆنسن لە دوای هەردوو ڤاکسینی فایزەر و مۆدێرنا، دەبێتە سێیەمین ڤاکسین کە لە ئەمریکا لە قۆڵی خەڵکی دەدرێت.  لە ئەگەری پەسەندکردنیدا، لە رۆژی ١ی مانگی داهاتووەوە چەند ملیۆن ژەمە ڤاکسینێكی جۆنسن ئاند جۆنسن دەدرێتە ویلایەتەکانی ئەمریکا.  بەگوتەی پسپۆرانی تەندروستی، ڤاکسینی جۆنسن ئاند جۆنسن سێ تایبەتمەندی هەیە کە لە دوو ڤاکسینەکانی دیکەدا نین: ڤاکسینی جۆنسن ئاند جۆنسن بە یەک ژەم ڤاکسین تەواوی کاریگەریی خۆی دەکاتە سەر کەسی وەرگر و هەروەها دەکرێت لەنێو ساردکەرەوەی ئاسایی هەڵبگیرێت و پرۆسەی گواستنەوەی هیچ ئاڵۆزییەکی تێدا نییە، لەکاتێکدا ڤاکسینەکانی دیکە دەبێت بە دوو ژەم لە خەڵکی بدرێن  و لەپلەی گەرمای ژێر سفر هەڵبگیرێن و گواستنەوەشیان ئاڵۆزە.  لە مانگی ١٢ی رابردوودا، بەڕێوەبەرایەتیی دەرمان و خۆراکی ئەمریکی مۆڵەتی بەکارهێنانی هەردوو ڤاکسینی فایزەر و مۆدێرنا بۆ بارودۆخە نائاساییەکانی دەرکرد و تاوەکو ئێستا لانیکەم ١٤ % ی ئەمریکییەکان ژەمی یەکەمی ڤاکسینیان وەرگرتووە.  گەیڤن نیوزم، حاکمی ویلایەتی کالیفۆرنیا لەبارەی دابەشکردنی ڤاکسین دەڵێت، "لە رۆژی دووشەممەوە زیاتر لە ٣٨٠ هەزار ژەمە ڤاکسینی جۆنسن ئەند جۆنسن بەدەستمان دەگەن. باشی ڤاکسینی جۆنسن ئەند جۆنسن ئەوەیە کە یەک ژەمی پێویستە و پێویستی بە پلەیەکی زۆر سارد نییە بۆ هەڵگرتنی، واتە دەتوانین بە ئاسانی بیبەینە ئەو شوێنانەی کە زۆر پێویستمانن بێ ئەوەی تووشی کێشە ببین".  پێش ئەوەی ڤاکسینەکە بە فەرمی پەسندبکرێت، چەند وڵاتێکی جیهان داوای ئەو ڤاکسینەیان کردووە:  ئەمریکا داوای ١٠٠ ملیۆن ژەمە ڤاکسینی کردووە  بەریتانیا داوای ٣٠ ملیۆن ژەمە ڤاکسینی کردووە  یەکێتیی ئەوروپا  داوای ٢٠٠ ملیۆن ژەمە ڤاکسینی کردووە  کەنەدا  داوای ٣٨ ملیۆن ژەمە ڤاکسینی کردووە  وڵاتانی کۆڤاکاس داوای ٢٠٠ ملیۆن ژەمە ڤاکسینیان کردووە  بەپێی توێژینەوەکانی ئانای خۆرکا و دەرمانی ئەمریکا، ڤاکسینی جۆنسن ئەند جۆنسن توانای رێگری لە تووشبوون و هەروەها رێگەگرتن لە نیشانە قورسەکانی ڤایرۆسی کۆرۆنا هەیە و جگە لە ئەمریکا تاقیکردنەوەی لەسەر ئەو ڤاکسینە لە بەرازیل و ئەفریقیای باشووریش کردووە و لە هەر سێ توێژینەوەکیشدا دەرکەوتووە ڤاکسینەکە کاریگەرە.