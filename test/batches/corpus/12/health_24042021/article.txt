بەگومانی دروستبوونی جەڵتە لەو کەسانەی کە پێکوتەی جۆنسن ئاند جۆنسن وەردەگرن، سی دی سی، ناوەندی ئەمریکی بۆ کۆنترۆڵکردن و پاراستن لە نەخۆشییەکان، بڕیاریدا بە هەڵوەشاندنەوەی بڕیاری هەڵپەساردنی پێکوتەکە و رێگەی دایەوە بە بەکارهێنانی.  سی دی سی راشیگەیاند، رێگەدان بە بەکارهێنانەوەی پێکوتەکە هاوکاتە لەگەڵ دانانی هۆشیارییەک لەسەری کە تێیدا ئاماژە بە ئەگەری دروستبوونی خوێن مەینیی دەدات.  لە کۆی نزیکەی ٨ ملیۆن قورچکە پێکوتەی جۆنسن ئاند جۆنسن کە دراونەتە خەڵک، تەنیا ١٥ کەس تووشی مەینی خوێن بوون، ئەوەش رێگەی بە دەسەڵاتدارانی تەندروستی ئەمریکی دا رێگە بدەن بە بەکارهێنانەوەی پێکوتەکە.  شەوی هەینی و لە پانێڵێکی تایبەت بە ناوەندی سی دی سی بە ئەندامێتی ١٤ پزیشک و پسپۆری تەندروستی لە ئەنجامی دەنگدانێکی کراوەدا، ١٠ دەنگیان بە بەڵێ و ٤ دەنگیان بە نەخێر بۆ بەکارهێنانەوەی پێکوتەی جۆنسن ئاند جۆنسن دا و رایانگەیاند، بەکارهێنانی پێکوتەکە بۆ کەسانی سەرووی تەمەن ١٨ ساڵان دەبێت.  بە ئازادکردنی بەکارهێنانی، رێگە بە ١٠ ملیۆن ژەمە پێکوتەی جۆنسن ئاند جۆنسن دەدرێت کە لە یەکێک لە کارگەکانی لە هۆڵەندادا دروستکراوە بەرەو ئەمریکا رەوانەی بکرێت و لە سەرانسەری ئەو وڵاتەدا بڵاوبکرێتەوە.