وێڵاش ئەو بەشەی منداڵدانە کە خۆراک و ئۆکسجین لە دایکەوە بۆ کۆرپەلە دەگوازێتەوە، ئەوە یەکەمجارە کە پارچەی پلاستیکی لەو بەشەی جەستەدا بدۆزرێتەوە. ئەو پارچانەش لەڕێگەی خۆراک یان هەواوە گوازراونەتەوە بۆ وێڵاشی دایکەکە.  هەرچەندە تاوەکو ئێستا کاریگەرییەکانی پلاستیکەکان لەسەر منداڵەکە بەتەواوی دیارینەکراوە، بەڵام بەشێک لە لێکۆڵینڤانەکان پێیانوایە کاریگەریی ماوە درێژی لەسەر سیستەمی بەرگریی منداڵەکە هەیە و، هەروەها کاردەکاتە سەر گەشەی کۆرپەلە.  ئەنتۆنیۆ راگوسا، بەڕێوەبەری بەشی منداڵبوونی نەخۆشخانەی سان جیۆڤانی کالیبیتا لە رۆما لەبارەی دۆزینەوەی پارچە پلاستیکییەکان دەڵێت: "وەکو ئەوەیە کە منداڵێکی رۆبۆتیمان هەبێت، چیدیکە مرۆڤ تەنیا لە خانەی ئاسایی پێکنایەت، بەڵکو لە تێکەڵێکی خانەی مرۆڤ و ماددە نائەندامییەکان پێکدێت".  لە لێکۆڵینەوەکاندا چەندین پارچەی پلاستیکی لە وێڵاشی چوار دایکدا دۆزراونەتەوە، لە کاتێکدا تەنیا ٤ % ـی وێڵاشەکان شیکارییان بۆ کراوە، بۆیە لێکۆڵینڤانان پێیانوایە ژمارەی پارچەکان زۆر لەوە زیاترن کە دۆزراونەتەوە. هەروەها پێشبینیدەکرێت سەرچاوەی پارچەکان لە کەلوپەلی جوانکاری و بۆیەی دیوارەوە بن.  لەڕووی زانستییەوە بەو پارچەنە دەگوترێت "مایکرۆپلاستیک" کە درێژییان نزیکەی ٠.٠١ میلیمەترە. قەبارەیان هێندە بچووکە کە دەتوانن لەنێو سووڕی خوێن هاتووچۆ بکەن، لەو رێگەیەشەوە دەکرێت بچنە نێو جەستەی کۆرپەلە. بەپێی گەڕان و دۆزینەوەی زاناکان، پارچە پلاستیکییەکان تەنانەت لەسەر لوتکەی ئیڤێرێست کە هەشت هەزار و ٨٤٨ مەتر بەرزە دۆزراونەتەوە.  نزیکەی دوو مانگ پێش ئێستا لە لێکۆڵینەوەیەکی کۆلێژی دوبلین لە ئیرلەندا دەرکەوت، ئەو منداڵانەی کە شووشەی شیر بەکاردەهێنن رۆژانە ملیۆنان پارچەی پلاستیکی دەچێتە جەستەیانەوە. هەروەها لە ساڵی ٢٠١٩ لە زانکۆی هاسێڵتی بەلجیکی کاریگەریی پیسبوونی هەوا لە وێڵاشی دایکێکدا دۆزرایەوە.