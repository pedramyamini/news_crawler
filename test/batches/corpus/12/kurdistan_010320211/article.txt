دکتۆر حەسەن تەمیمی، وەزیری تەندروستی و ژینگەی عێراق لە لێدوانێکدا بە راگەیاندنی فەرمی عێراقی راگەیاند، دووشەممە (١ ـی ئاداری ٢٠٢١) یەکەم کاروانی پێکوتەی سینۆفارم لە چینەوە دەگاتە عێراق، ئەو کاروانەش بێبەرامبەرە و حکومەتی چین بەخشییە عێراق، لەم هەفتەشدا یەکەم کاروانی پێکوتەی کۆرۆنا لە چوارچێوەی هاوپەیمانی گۆڤاکس دەگاتە عێراق، کە ١ ملیۆن و ٧٢٥ هەزار و ٦٠٠ ژەمە، ٦٠٥ ناوەندی تەندروستیمان دەستنیشان کردووە، واتا بۆ هەر ناوچەیەک ٥ ناوەندی تەندروستیمان دەستنیشان کردووە، بۆ پێدانی پێکوتە".  وەزیری تەندروستی و ژینگەی عێراق گوتیشی: "دووشەممە (١ ئاداری ٢٠٢١) سایتی ئەلیکترۆنی لە عێراق کارا دەکرێت بۆ تۆمارکردنی ناوی ئەو هاووڵاتییانەی دەیانەوێ پێکوتە وەربگرن".  ئەمە لە کاتێکدایە، وەزارەتی تەندروستی و ژینگەی عێراق لە ٢٧ ـی شوباتی ٢٠٢١ دا، لە راگەیێندراوێکدا رایگەیاند: "بەپێی رێککەوتنی عێراق لەگەڵ هاوپەیمانی گۆڤاکس، کە ١٩٠ وڵات تێیدا ئەندامن و کار بۆ مسۆگەرکردنی دابینکردنی پێکوتەی دژە کۆرۆنا بە یەکسانی بۆ هەموو ئەندامانی دەکات، هاوپەیمانییەکە ١٦ ملیۆن ژەمە پێکوتەی ئەسترازینیکا بە زیاتر لە ١٦٩ ملیۆن دۆلار بۆ عێراق دابین دەکات".  وەزارەتی تەندروستی و ژینگەی عێراق ئاشکراشی کرد: "پێکوتەی کۆرۆنا بەپێی پلانی داڕێژراو سەرەتا دەدرێتە کارمەندانی کەرتی تەندروستی و هێزە ئەمنییەکان، دواتر دەدرێتە کەسانی بەتەمەن و ئەوانەی نەخۆشی درێژخایەنیان هەیە".  هاوکات، دکتۆر سەیف بەدر، گوتەبێژی وەزارەتی تەندروستی و ژینگەی عێراق، بە تۆڕی میدیایی رووداوی راگەیاند: "هەر پێکوتەیەک بگاتە عێراق بەسەر هەموو پارێزگاکانی عێراق دابەشدەکرێت بە هەرێمی کوردستانیشەوە".  لای خۆیەوە، موقتەدا سەدر، رابەری رەوتی سەدر لە عێراق، لە هەژماری خۆیدا لە تویتەر رایگەیاند: کەمتەرخەمییەکی روون لای حکومەت هەیە سەبارەت بە گەیشتنی پێکوتەی ئەو پەتایەی تەشەنەی کردووە، ئەگەریش لە کاتی خۆیدا نەگات لە پەرلەمان هەڵمەتێکی گەورە دەستپێدەکەین، ئەوە جیا لەوەی پێکوتەکە دوور نییە لە دەستی گەندەڵکاران و دوور نییە لە بازاڕ بفرۆشرێت و بە پارە بدرێتە هاووڵاتیان، بۆیە هۆشداری دەدەین، ئەگەرنا ئەوەی پێویستە لە چوارچێوەی یاسا دەیکەین.  تاوەکو ئێستا ٦٩٥ هەزار و ٤٨٩ کەس لە عێراق و هەرێمی کوردستان تووشی کۆرۆنا بوون، ٦٣٥ هەزار و ٩٣١ لەو تووشبووانە چاکبوونەتەوە و ١٣ هەزار و ٤٠٦ تووشبووش گیانیان لەدەستداوە.