تاوەکو کۆتایی ئەم هەفتەیە، تەنیا یەک ملیۆن ژەم ڤاکسینی فایزەر و بایۆنتێک دران بە خەڵک، ئەمەش یەک لەسەر سێی ئەو ڤاکسینانەیە کە هەفتەی رابردوو گەیشتنە سەرجەم ویلایەتەکانی ئەمریکا.  سەنتەری ئەمریکی بۆ کۆنتڕۆڵکردن و رێگریکردن لە نەخۆشییەکان دەڵێت:  توانیویانە ٩ ملیۆن و ٥٠٠ هەزار ژەم ڤاکسینی هەردوو کۆمپانیاکانی فایزەر و مۆدێرنا بگەیێننە سەرجەم ویلایەتەکان، بەڵام ئەو دەزگا فیدڕاڵییە زانیاریی وردی لەسەر ژمارەی ئەو خەڵکانە  بڵاونەکردووەتەوە کە ڤاکسینیان پێدراوە.  لە یەکەم هەفتەی هەڵمەتی کوتاندا، دوو ملیۆن و ٩٠٠ هەزار ژەمە ڤاکسین گەیشتنە ویلایەتەکان کەچی دەزگا فیدڕاڵییەکان کوتانی تەنیا ٦١٤ هەزار کەسیان تۆمارکرد، هەندێ سەرچاوە بە میدیای رۆژئاوایان راگەیاندووە، لە رۆژی یەکەمی ئەو هەفتەیەی ڤاکسین گەیشتە ویلایەتەکان، تەنیا ١٠٠ ژەم ڤاکسین دابەشکراوە.  بە پلان و بەرنامەی حکومەتی فیدڕاڵی بێت، دەبێت تاوەکو کۆتایی ساڵ ٢٠ ملیۆن کەس لە ئەمریکا بکوترێن، بەڵام بەگوێرەی سستی بەڕێوەچوونی هەڵمەتەکەبێت، گوماندەکرێت بتوانرێت لەو ١٠ رۆژەی لە ساڵەکە ماوە، بتوانرێت ١٩ ملیۆن ژەم ڤاکسین دابەشبکرێت یاخود رۆژانە دوو ملیۆن کەس بکوترێن.  پلان وایە ئەم هەفتەیە ٥.٩ ملیۆن ژەم ڤاکسینی مۆدۆرنا و دوو ملیۆن ژەم لە ڤاکسینی فایزەر و بایۆنتێک دابەشبکرێن، لە مانگی شووباتدا چاوەڕواندەکرێت هەردوو ڤاکسینی جۆنسن ئاند جۆنسن و ئاسترازینیکا پەسەندبکرێن.  ئەمریکا ئامانجیەتی تاوەکو یەکی ئاداری ئەمساڵ ١٠٠ ملیۆن ژەم ڤاکسینی کۆمپانیاکان بدات لە قۆڵی خەڵک.  فەرماندە گوستاف پێرنا، ئەو کەسەی سەرپەرشتی هەڵمەتی دابەشکردنی ڤاکسین دەکات لە ئەمریکا دان بەوە دەنێت کە کێشەیەک لە هەڵمەتی کوتان و تۆمارکردنی ئەو کەسانە هەیە کە ڤاکسینی کۆرۆنایان پێدەدرێت، بەڵام دەڵێت بە تێپەڕبوونی کات ئەم کێشەیە چارەسەردەکرێت.  راپرسییەکان پێشانی دەدەن کەمتر لە ٦٥ % ی ئەمریکییەکان ئامادەن ڤاکسینی دژە کۆرۆنا وەرگرن.  ئەمریکا ٤٠٠ ملیۆن ژەم ڤاکسینی مۆدێرنا و فایزەری کڕیوە، کە بەشی ٢٠٠ ملیۆن خەڵک دەکات بەو پێیەی هەر ڤاکسینێک دەبێت بە دوو ژەم بدرێت بەخەڵک.  ئەجێندای دابەشکردنەکە وایە تاوەکو کۆتایی تەممووزی ٢٠٢١ دەبێت تەواوی ژەمە ڤاکسینەکان بەسەر خەڵکیدا دابەشبکرێن.  ئەمریکا خاوەنی چەند ژەم ڤاکسینی فایزەر و مۆدێرنایە؟  ٢٥ ملیۆن ژەم ڤاکسینی فایزەر تاوەکو ٣١ی کانوونی دووەمی ٢٠٢٠ دەگات  ٢٠ ملیۆن ژەم ڤاکسینی فایزەر تاوەکو ٣١ی کانوونی دووەمی ٢٠٢٠ دەگات  ٧٥ ملیۆن ژەم ڤاکسینی فایزەر تاوەکو ٣١ی ئاداری ٢٠٢١ دەگات  ٧٠ ملیۆن ژەم ڤاکسینی فایزەر تاوەکو ٣٠ی حوزەیرانی  ٢٠٢١ دەگات  ١٨٠ ملیۆن ژەم ڤاکسینی مۆدێرنا لەتاوەکو ٣٠ی حوزەیرانی  ٢٠٢١ دەگات  ٣٠ ملیۆن ژەم ڤاکسینی فایزەر تاوەکو ٣١ی  تەمووزی ٢٠٢١ دەگات.   کۆی گشتی: ٤٠٠ ژەم ڤاکسین کۆتایی تەمووزی ٢٠٢١ دەگات.