د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "عێراق ئەندامی رێکخراوی جیهانیی کۆڤاکسە کە سەرپەرشتیی دابەشکردنی ڤاکسین دەکات، لەسەر ئەو بنەمایەش مافی هەیە لەوەی زوو ڤاکسینەکەی دەستبکەوێت؛ کاتێکیش ڤاکسین دێتە عێراق بەشی هەرێمی کوردستانیش دەدرێت".  د. ئاسۆ حەوێزی لەبارەی کاریگەریی ناکۆکییەکانی هەرێمی کوردستان و حکومەتی عێراق لەسەر گەیشتنی ڤاکسینی کۆرۆنا بە هەرێمی کوردستان دەڵێت: "لەگەڵ عێراق لە پەیوەندیدان و بەشی هەرێمی کوردستانیش لەو ڤاکسینە دەبێت پارێزراو بێت" هەروەها دەشڵێت: "سەرەڕای هەبوونی ناکۆکییەکان لەسەر بودجە، هەماهەنگییەکی باش لەنێوان تەندروستیی هەولێر و بەغدا هەیە".  رۆژی چوارشەممە ٢ - ٢ - ٢٠٢٠ حکومەتی بەریتانیا وەکو یەکەم وڵاتی جیهان رەزامەندی لەسەر بەکارهێنانی ڤاکسینی بەرهەمهێنراوی هەردوو کۆمپانیای فایزەر و بایۆنتێک دەربڕی.  بەشێک لە میدیاکان باسی ئەوە دەکەن کە عێراق دەیەوێت هەشت ملیۆن بۆ ١٠ ملیۆن ڤاکسین بکڕێت، بەڵام گوتەبێژی وەزارەتی تەندروستی لەبارەی بڕی ئەو ڤاکسینەی عێراق دەیکڕێت دەڵێت: "تاوەکو ئێستا بەدروستی دیارنییە ژمارەکە چەند دەبێت و چەندی بۆ هەرێمی کوردستانە. "  لە بەشێکی دیکەی قسەکانیدا د. ئاسۆ حەوێزی ئاماژەی بەوەدا: "لەکاتی گەیشتنی ڤاکسینەکە بە هەرێمی کوردستان کەرتی تەندروستی لە ریزی پێشەوە دەبێت کە ڤاکسینی پێدەدرێت، هەروەها هێزە ئەمنییەکان و بەساڵاچووان و ئەوانەی لە ریزی پێشەوەدان سەرەتا ڤاکسینەکە بۆ ئەوانە دەبێت".  د. ئاسۆ حەوێزی لەبارەی دابینکردنی ڤاکسین دڵنیایی دایە هاونیشتمانیان دەلێت: "ئەگەر بەشی هەرێمی کوردستان کەمیش بێت، حکومەتی هەرێمی کوردستان درێخی ناکات لەوەی ئەوبەشەی پێویستە خۆی دابینی بکات".  رۆژی ٩ ـی تشرینی دووەم کۆمپانیای فایزەر بۆ یەکەمجار ئەنجامی دوایین تاقیکردنەوەکانی ڤاکسینەکەی بڵاوکردەوە، و سەرکەوتنی ڤاکسینەکەی بە رێژەی ٩٠ % راگەیاند، دوای نزیکەی هەفتەیەک ئەنجامی رێژەی سەرکەوتنەکەی بۆ ٩٥ % بەرزکردەوە. پاشان بەشێک لە وڵاتەکان دەستیان بە کڕینی ڤاکسینەکان کرد.  بەپێی ئاماری وۆڵدۆ میتەر لەبارەی تووشبووانی کۆرۆنا، تاوەکو ئێستا ژمارەی تووشبووانی کۆرۆنا لە سەرانسەری جیهان ٦٤ ملیۆنی تێپەڕاندووە و لەو ژمارەیەش نزیکەی ملیۆنێک و ٥٠٠ هەزاریان گیانیان لەدەستداوە، هەروەها بەپێی ئاماری وەزارەتی تەندروستیی هەرێمی کوردستان ئاماری گشتیی تووشبووانی کۆرۆنا تاوەکو ئەمڕۆ ٩٧ هەزار و ٣٣٦ کەسە، لەو ژمارەیەش ٦١ هەزار و ٢٦ کەسیان چاکبوونەتەوە و، سێ هەزار و ١٨٦ کەسیش گیانیان لەدەستداوە.