ڤاکسینی ئۆکسفۆردی بەریتانی کە بەهاوبەشی لەگەڵ کۆمپانیای ئاسترازینیکای سوێدی پەرەی پێدەدرێت، بەگوێرەی پلان و بەرنامە، چاوەڕوان دەکرێت ٤ی کانوونی دووەمی ٢٠٢١ واتا دوای یەک هەفتەی دیکە دەست بە دابەشکردنی بکرێت.  حکومەتی بەریتانیا نیازیشی وایە لە ماوەی دوو هەفتەی داهاتوو بە هەر کام لە  ڤاکسینی ئۆکسفۆرد یاخود فایزەر بێت، دوو ملیۆن کەس بکوتێت.  بەریتانیا بووە یەکەم وڵاتی رۆژئاوا ڤاکسین پەسندبکات و دەست بە هەڵمەتی کوتان بکات، یەکەم ڤاکسینیش کە پەسندی کرد بەرهەمەکەی کۆمپانیای فایزەری ئەمریکی و بایۆنتێکی ئەڵمانی بوو.   بەریتانیا ٤٠ ملیۆن ڤاکسینی دوو کۆمپانیاکەی کڕیوە، سەرۆکی کۆمپانیای بایۆنتێک هەفتەی رابردوو رایگەیاند، ڤاکسینی ئەوان دەتوانێت شەڕی کۆرۆنای گۆڕاویش بکات کە بەمدواییانە لە ئەنجامی بازدان سەریهەڵداوە و ٧٠ % لە کۆڤید ١٩ خێراتر بڵاودەبێتەوە.  بەریتانیا دووەم وڵاتە لە ئەوروپا لە رووی زۆری مردن و تووشبوون بە کۆرۆنا، لە وڵاتەکەدا نزیکەی ٧٠ هەزار و ٥٠٠ کەس بە کۆرۆنا مردوون، زیاتر لە ٢ ملیۆن و ٢٥٠ هەزار کەسیش تووشی کۆرۆنا بوون.