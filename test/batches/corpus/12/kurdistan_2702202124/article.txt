نەشتەرگەرییەکە نزیکەی شەش کاژێری خایاند. تیمی رووداویش چاوەڕێیان کرد تاوەکو کۆتایی هات. لە کۆتاییدا رێژەی سەرکەوتوویی نەشتەرگەرییەکەیان لە دکتۆر هاوکار پرسی.  هاوکار عەبدوڵڵا، پسپۆڕی نەشتەرگەریی میزەڕۆی منداڵان لەبارەی سەرکەوتوویی نەشتەرگەرییەکە بە رووداوی گوت، "ئەگەر بڵێێ وەکو منداڵێکی ئاسایی بگەڕێتەوە و میز و پیسایی کۆنترۆڵ بکرێت، ئەوە ٥٠ % ـە، بەڵام ئەگەر بڵێی ژیانێکی ئاسایی بکات، ئەوا شێوەکەی نزیکە لە سرووشتی".   بە گوتەی د. هاوکار، منداڵەکە ماسوولکەیەکی باشی هەبووە، ئەوەش وادەکات کۆنترۆڵی پیسایی بە ئاسانی بکات، بەوەش چاوەڕوان دەکرێت رێژەی سەرکەوتوویی نەشتەرگەرییەکە سەرووی ٥٠ % بێت.   لە کاتی نەشتەرگەرییەکە، پزیشکێکی پسپۆڕی سڕکردن بەردەوام ئاستی هۆشیاری و هەناسەی کۆنترۆڵ دەکرد و ئاگاداری دۆخی گشتیی نەخۆشەکە بوو.  دکتۆر کرێکار عەبدولستار، پزیشکی پسپۆڕی سڕکردن دوای نەشتەرگەرییەکە گوتی، "هەوڵ دەدەین بەبێ ئازار و بەبێ هیچ کێشەیەک پشت بەخوا بەخەبەر بێت و بیگوێزینەوە قاوشی نەخۆشەکان. دۆخی گشتیشی زۆر باشە. شتەکان هەتاوەکو ئێستا هەموو رێکوپێک رۆیشت".  کچەکە ناوی شەیدایە، شلێر حوسێنیش دایکیەتی و دوای نەشتەرگەرییەکە بە رووداوی گوت، "دۆخی [شەیدا] زۆر خراپ بوو، لە پارەوە ئێمە دەیبەینە لای دکتۆر و دەڵێن نەشتەرگەرییەکەی زۆر سەختە. خوا خێری هەموو دکتۆرەکان بنووسێت و منداڵەکەیان بۆ گەڕاندمەوە".  بە گوتەی پزیشکان، تێچووی ئەو نەشتەرگەرییە زیاتر لە ١٠ هەزار دۆلارە، هەرچەند دایک و باوکی شەیدا لە چارەسەری لە کوردستان بێ هیوا کرابوون، بەڵام ئێستا هیوایەک بۆ ئەوان و تەندروستییەکی باشتریش بۆ کچەکەیان گەڕاوەتەوە.