ئارەزوو فەلاحی، بەرپرسی پەیوەندییە گشتییەکانی زانکۆی زانستیی سنە رایگەیاند، بەهۆی نەبوونی پێکوتەی کۆرۆناوە رۆژانی شەممە و یەکشەممەی هەفتەی داهاتوو خەڵک ڤاکسین ناکرێن، هۆکاری نەبوونی ڤاکسینیشی بۆ رەوتی گواستنەوە، ناردن و دابەشکردنی گەڕاندەوە.  رۆژی چوارشەممەش ژمارەیەک لە ناوەندەکانی کوتانی خەڵک بە پێکوتەی کۆرۆنا لە شاری کرماشان بەهۆی نەبوونی ڤاکسینەوە داخران. لە هەندێک لە پارێزگاکانی ئێرانیش، وەکو ئیسفەهان و ئەردەبیل، ئەم بارودۆخە روویداوە و ڤاکسین دەستناکەوێت.  پەرستارێک دەلێت، "تەمەنی تووشبوون بە کۆرۆنا زۆر دابەزیوە، ئێستا چونکە بەتەمەنترەکان ڤاکسین دەکرێن، زیاتر خەڵکی کەم تەمەنتر کۆرۆنا دەگرن، ئەمانە هیچ نەخۆشیی دیکەشیان نییە، بۆ نموونە ئەم ژنەی تەنیشتم، کە ئێستا لەژێر دەزگادایە".  ئەوەش لە کاتێکدایە کە ئێران یەکێک لەو وڵاتانەیە کە رێژەیەکی کەمی خەڵکی کوتاوە و هاوکات ژمارەی تووشبوون و مردن بە کۆرۆنای تێیدا زۆر بەرزە.  بەهرام عەینوڵاهی، وەزیری نوێی تەندروستیی ئێران رایگەیاند، "ئێمە هەموو هەوڵی خۆمان خستووەتەگەڕ بۆئەوەی ڤاکسین دابین بکەین، ئێمە دەبێت زیاتر لە ٦٠ ملیۆن کەسی زیاتر لە ١٨ ساڵ تەمەن بکوتین، هەر کەسێکیش دوو قورچکی پێویستە، کەوابوو ١٢٠ ملیۆن ژەممان پێویست دەبێت، لە یەک مانگی رابردوودا کوتانی خەڵک باش بەڕێوەچووە".  بەپێی دوایین ئاماری وەزارەتی تەندروستیی ئێران، ١٩ ملیۆن و ١٠ هەزار کەس ژەمی یەکەم و نۆ ملیۆن و ٦٠ هەزار کەسیش هەردوو قورچکی پێکوتەی کۆرۆنایان وەرگرتووە.  ئیبراهیم رەئیسی، سەرۆککۆماری ئێران رایگەیاند، "دابەشکردنی ڤاکسین بەپێی پێویستی بووە و رێکاری پێویست بگیرێتەبەر بۆئەوەی لە رەوت و خێرایی کوتانی خەڵک کێشەی بۆ دروست نەبێت".  وەزیری تەندروستیی ئێران پێشتر گوتبووی، تاوەکو کۆتایی پاییز نزیکەی ٥٠ ملیۆن ژەم ڤاکسینی کۆرۆنا هاوردە دەکەن و تاوەکو کۆتاییەکانی یەکەم مانگی ساڵی ٢٠٢٢ کۆتاییهاتنی رەوتی کوتانی خەڵک رادەگەیێنین.