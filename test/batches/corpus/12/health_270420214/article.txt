ئەمریکا هێشتا ڤاکسینەکەی پەسند نەکردووە، گوتەبێژی کۆشکی سپی دەڵێت، هەرکاتێک ئیدارەی دەرمان و خۆراکی ئەمریکا ڤاکسینەکە پەسند بکات، ئەوا لەو بەشەی بەپێی گرێبەست لەگەڵ کۆمپانیای ئەسترازێنیکا وەریدەگرێت، دەینێرێت بۆ وڵاتانی جیهان، ئەمەش وەکو هاوکارییە.  سەبارەت بە شێوازی ناردنی ئەو ڤاکسینە و گەیاندنی بە وڵاتان، جین ساکی، گوتەبێژی کۆشکی سپی دەڵێت، چەند بژارەیەکی جیاوازیان هەیە، لەوانەش پەیوەندیکردن بە هەڵمەتە جیهانییەکان بۆ گەیاندنی ڤاکسین بە وڵاتانی هەژار، پرۆسەی هاوبەشی ئەمریکا لەگەڵ هاوپەیمانان، یان بە پەیوەندیی راستەوخۆی ئەمریکا لەگەڵ ئەو وڵاتانەی پێویستییان پێیەتی.  گوتەبێژی کۆشكی سپی رایگەیاند "دەمەوێت روون بم، هێشتا هیچ ڤاکسینێکی ئەسترازێنیکامان نییە، ئێستا باس لەوە دەکەین ئەگەر ئیدارەی دەرمان و خۆراک پێداچوونەوەی بۆ بکات و دڵنیابێتەوە لە سەلامەتییەکەی. ئەوکاتە ئەگەر هەیە لە یەکەم هەنگاودا ١٠ ملیۆن قورچک لەو ڤاکسینە بگاتە دەستمان، هەروەها ٥٠ ملیۆنی دیکەش بە چەند قۆناخێک دەگات، کە ئەمەش تاوەکو مانگی ئایار و حوزەیران دەخایێنێت. تیمی ئێمە لە تیمی ئاسایشی نیشتمانی و تیمی کۆڤید - ١٩ بە کارکردن لەگەڵ وەزارەتی دەرەوە تاوتوێی ئەو داواکارییانە دەکەن، کە زنجیرەیەک داواکاری بۆ ڤاکسین لە جیهانەوە هاتوون".  ڤاکسینی ئەسترازێنیکا بەهۆی ئەگەری دروستکردنی خوێن مەیینەوە وەکو یەکێک لە کاریگەرییە لاوەکییەکانی، رووبەڕووی رەخنەی زۆر بووەتەوە و لە چەند وڵاتێکی جیهانیش بۆ ماوەیەک بەکارهێنانی راگیرا، بەڵام دواتر ئاژانسە پزیشكییەکان پێشنیازیان کرد سەرباری ئەو کێشەیەش هێشتا ڤاکسینێکی کاریگەرە و دەتوانرێت بەکاربهێندرێت.  تاوەکو ئێستا لە جیهاندا زیاتر لە ١٤٨ ملیۆن و ٦٢٥ هەزار تووشبووی کۆرۆنا تۆمارکراون، لەو ژمارەیەش زیاتر لە ١٢٦ ملیۆن و ٤٢١ هەزار تووشبوو چاکبوونەتەوە و نزیکەی سێ ملیۆن و ١٣٧ هەزار تووشبووش گیانیان لەدەستداوە.   بە تەنیا لە ئەمریکا، زیاتر لە ٣٢ ملیۆن و ٨٧٥ هەزار تووشبوو دەستنیشانکراون، لەو ژمارەیەش زیاتر لە ٢٥ ملیۆن و ٤٧٥ تووشبوو چاکبوونەتەوە و زیاتر لە ٥٨٦ هەزار تووشبووش گیانیان لەدەستداوە.