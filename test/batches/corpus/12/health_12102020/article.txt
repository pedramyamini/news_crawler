لە رێوڕەسمی کردنەوەی نەخۆشخانەیەکی ٢٠ تەختی بۆ چاودێری چڕی تووشبووانی کۆرۆنا لە دهۆک، دکتۆر سامان بەرزنجی، وەزیری تەندروستی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند: "سوپاسی سەرۆکایەتیی حکومەتی هەرێمی کوردستان و خودی سەرۆکوەزیران دەکەین کە لە ماوەی چەند رۆژی رابردوو کۆمەڵێک بڕیاری زۆر گرنگی دەرکرد بۆ دابینکردنی پێداویستی بۆ وەزارەتی تەندروستی، ئەویش دابینکردنی بودجەیەک بوو بە بڕی ٣ ملیار دینار بۆ دابینکردنی پێداویستییەکان لە وەرزی پاییز و زستانی داهاتوودا.  هەروەها بەڕێزیان رەزامەندی پیشانداوە بە دامەزراندنی بەشێک لە پزیشکان و کارمەندانی پسپۆڕ لەبواری سڕکردن بۆ ئەو نەخۆشخانەی کە بەشی چاودێری چڕیان هەیە و پێویستیان بەو پسپۆریەیە".  سامان بەرزنجی هەروەها رایگەیاند، کە حکومەت بڕیاریداوە مینحەیەک بۆ کەسوکاری ئەوانە دابین بکات "کە لە کەرتی تەندروستی بەهۆی کۆرۆنا گیانیان لەدەستداوە، کە ژمارەیان تاوەکو ئەمڕۆ دەگاتە ٤٨ پزیشک و کارمەند و فەرمانبەرانی کەرتی تەندروستی".  وەزیری تەندروستی گوتیشی، سەرۆکایەتی ئەنجوومەنی وەزیران رەزامەندی لەسەر دامەزراندنی کارگەی ئۆکسجین و دابینکردنی پێداویستییەکان لە بەڕێوەبەرایەتیە گشتییەکانی تەندروستی لە پارێزگا و ئیدارە سەربەخۆکان داوە.  بە گوتەی سامان بەرزنجی، بەشی سەرەکی پاڵپشتییەکانی حکومەت بۆ دابینکردنی پێداویستییەکان بووە، هاوکات رێکخراوە نێودەوڵەتییەکانیش پشتیوانێکی باش بوونە، "سوپاسی هەموو ئەو کەس و خوا پێداوانەش دەکەین کە رۆڵیان هەبووە لە دروستکردنی نەخۆشخانەو پاڵپشتی دارایی و دابینکردنی ئامێرە پزیشکیەکان و دەرمان".