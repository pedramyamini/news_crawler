دانییەل فرانکۆ، وەزیری دارایی ئیتاڵیا دوای کۆبوونەوەیەکی ئۆنلاینی وەزیرانی ئەندام لە گرووپی جی بیست رایگەیاند دەستگەیشتن بە ڤاکسینەکانی دژە کۆرۆنا لەلایەن وڵاتانی تازە پێگەیشتووەوە نیگەرانییەکی سەرەکی ئەندامانی ئەو رێکخراوە ئابوورییەیە.  لە بەشێکی دیکەی قسەکانیدا فرانکۆ رایگەیاند: تاوەکو ڤاکسینەکانی دژە ڤایرۆسی کۆرۆنا دادوەرانە و لە کاتی خۆیدا دابەش نەکرێن، پێشبینی ناکرێت ژیان ئاسایی ببێتەوە.  رێکخراوی تەندروستیی جیهانی رایگەیاندووە لە رووی داراییەوە پێویستی بە زیاتر لە ٢٢ ملیار دۆلارە بۆ ئەوەی ڤاکسینەکان بە شێوازێکی دادوەرانە لە جیهان دابەشبکرێت.  کۆرۆنا وایکردووە، زیاتر لە ٥٣٠ هەزار کەس لە سنووری یەکێتیی ئەوروپا گیان لەدەست بدەن. بڵاوبوونەوەی خێرای جۆرە نوێیەکانیشی وایکردووە، بەرپرسانی یەکێتییەکە هەوڵبدەن هەڵمەتی کوتانی دژی ڤایرۆسەکە خێراتر بکەن.   یەکێتیی ئەوروپا کە ژمارەی دانیشتووانی نزیکەی ٤٥٠ ملیۆن کەسە، گرێبەستی کڕینی ٢ ملیار ڤاکسینی لەگەڵ کۆمپانیا دەرمانسازەکان واژۆکردووە. واتە چوار هێندەی ژمارەی دانیشتووانی ئەوروپا ڤاکسینیان گرێبەستی کڕینی ڤاکسینیان واژۆکردووە، لە کاتێکدا هەر کەسێک تەنیا پێویستی بە دوو وەرگرتنی ژەم ڤاکسین هەیە.  یەکێتیی ئەوروپا دەیەوێت تاوەکو مانگی ئەیلوولی ئەمساڵ، ٧٠ % ی دانیشتووانی پێگەییشتووی خۆی بکوتێت کە دەکاتە ٢٥٥ ملیۆن کەس، بەڵام پلانەکان رەنگە بەو شێوەیە بەرەو پێش نەچن، بێسەروبەری و نایەکسانی لە کڕینی ڤاکسینی کۆمپانیاکان هەندێ وڵاتی ئەوروپی ناچارکرد پەنا بۆ بەرهەمەکانی رووسیا و چین ببەن.  هەفتەی رابردوو هەنگاریا بووە یەکەم وڵاتی ئەوروپی ٥ ملیۆن ژەم لە ڤاکسینی سینۆفارمی چینی کڕی، دەتوانێت لە ١٠ ملیۆن ژمارەی دانیشتووانی ٢ ملیۆن و نیو خەڵکی پێ لە کۆرۆنا بپارێزێت.