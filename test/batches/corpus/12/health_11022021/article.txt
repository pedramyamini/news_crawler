کریستیان یەیتس، بیرکاریزان و مامۆستای زانکۆی "باس"ـی بەریتانی دەڵێت: بۆ ئەوەی قەبارەی سەرجەم ڤایرۆسەکان بدۆزرێتەوە، دەبێت ژمارەی هەموو تووشبووانی کۆرۆنا بزانرێت، بەپێی ئاماری لایەنە تەندروستییەکان رۆژانە نزیکەی ٥٠٠ هەزار کەس تووشی کۆرۆنا دەبن.  لە لێکۆڵینەوەیەکی پەیمانگە پێوانی تەندروستیی ئەمریکی دەرکەوتووە ژمارەی تووشبوون بە کۆرۆنا زۆر زیاترە لەو ژمارەی کە لایەنە تەندروستییەکان دەیخەنەڕوو، چونکە زۆربەی تووشبووان پشکنین ناکەن و بەو شێوەیەش ناویان تۆمار ناکرێت، ژمارەی تووشبوونی رۆژانە بە تۆمارکراو و تۆمارنەکراوەوە زیاتر لە سێ ملیۆن کەسە.  یەیتس لە بەشێکی دیکەی لێکۆڵینەوەکەیدا پێویستی بەوە هەبووە کە بڕی ئەو ڤایرۆسە بخەمڵێنێت کە لە جەستەی تووشبووێک هەن، ئەوەش بەپێی کاتی تووشبوونی کەسەکە دەگۆڕێت، چونکە لە سەرەتاکانی تووشبوون بڕی ڤایرۆسەکە کەمە و دوای شەش رۆژ بڕەکەی دەگاتە لوتکە.  ژمارەی ڤایرۆسی کۆرۆنا لە جەستەی کەسێکی تووشبوو نزیکەی ملیارێک بۆ ١٠٠ ملیارە، ئەگەر ژمارەی تووشبووانی رۆژانە بە سێ ملیۆن دابنرێت، ئەوا رۆژانە نزیکەی دوو کوینتلیۆن (٢ x ١٠ ¹⁸) ڤایرۆسی کۆرۆنا لە جیهاندا دروستدەبن.  بیرکاریزانە بەریتانییەکە دەڵێت: "ژمارەی ڤایرۆسەکان زۆر گەورەن، بەڵام کاتێک قەبارەی گشتی دەدۆزینەوە، بۆمان دەردەکەوێت قەبارەیەکی زۆر بچووکیان هەیە. نیوەتیرەی هەر ڤایرۆسێکی کۆرۆنا لەنێوان ٨٠ تاوەکو ١٢٠ نانۆمەترە، واتە هەر تاڵێک قژی مرۆڤ نزیکەی هەزار هێندەی تیرەی ڤایرۆسی کۆرۆنایە".  یەیتس ئاماژە بەوە دەدات: "ئەگەر هەموو ژمارەکان کۆبکرێنەوە، بۆمان دەردەکەوێت هەموو ڤایرۆسی کۆرۆنای جیهان کە زیاتر لە ساڵێکە هەموو جیهانی گرتووەتەوە لە قتوویەکی کۆلا جێی دەبێتەوە".  یەیتس لەبارەی لێکۆڵینەوەکەی دەڵێت: "سەرەتا کە پرسیارم لەبارەی قەبارەی هەموو ڤایرۆسی کۆرۆنا لێکرا نەمدەزانی چۆن وەڵام بدەمەوە، دواتر هاوژینەکەم پێی گوتم ' رەنگە قەبارەکەی هێندەی مەلەوانگەیەک بێت، یان هێندەی کەوچکێک ' ".