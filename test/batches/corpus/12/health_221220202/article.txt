ئوگور شاهین، سەرکی جێبەجێکاری کۆمپانیای بایۆنتێک لە کۆنگرەیەکی رۆژنامەڤانیدا رایدەگەیێنێت: "بەپێی زانست، ئەگەرێکی زۆری هەیە کە ڤاکسینەکەمان بتوانیت زاڵ ببێت بەسەر جۆرە نوێکەی کۆرۆنا، بەڵام ئەگەر پێویست بکات دەتوانین ڤاکسینێکی تایبەت بەو جۆرەی کۆرۆنا دروستبکەین".  نزیکەی هەفتەیەکە لایەنە تەندروستییەکانی بەریتانیا هۆشداری لە بڵاوبوونەوەی جۆرێکی نوێی کۆرۆنا دەدەن، بەشێک لە پسپۆرانی تەندروستیش پێیانوایە کە رەنگە ئەو ڤاکسینانەی دروستکراون نەتوانن رێگری لەو جۆرە نوێیەی کۆرۆنا بکەن.  کۆمپانیای بایۆنتێکی ئەڵمانی بە هاوبەشی لەگەڵ کۆمپانیای فایزەری ئەمریکی یەکەم کۆمپانیا بوون کە سەرکەوتنی ڤاکسینەکایان لە تاقیکردنەوەکان راگەیاند، دوای راگەیاندنی ئەنجامەکانیش بەشێك لە وڵاتەکان داوای ڤاکسینەکەیان کرد و مۆڵەتی بەکارهێنانیان بەخشییە ڤاکسینەکە.  ڤیڤێک مۆرسی، بەربژێری جۆ بایدن، سەرۆکی هەڵبژێردراوی ئەمریکا بۆ سەرۆکی جێبەجێکاری تەندروستی ئەمریکا لەبارەی کاریگەریی ڤاکسینەکان لەسەر جۆرە نوێکەی کۆرۆنا دەڵێت: "هیچ بەڵگەیەک نییە کە بیسەلمێنێت کە ڤاکسینەکانی پێشتر ناتوانن رێگری لە جۆرە نوێکەی کۆرۆنا بکەن".  بڵاوبوونەوەی ئەو جۆرە نوێیەی کۆرۆنا کاردانەوەی بەدوای خۆیدا هێنا، رۆژی شەممە ١٩ - ١٢ - ٢٠٢٠ بۆریس جۆنسن، سەرۆکوەزیرانی بەریتانیا دوای کۆبوونەوەی لەگەڵ حکومەتی وڵاتەکەی لە کۆنگرەیەکی رۆژنامەڤانیدا رایگەیاند: پێویستە دووبارە قەدەخەیەکی تووندی هاتووچۆ جێبەجێبکەن، چونکە ژمارەی تووشبووانی کۆرۆنا بەشێوەیەکی "بەرچاو زیادی کردووە".  هەر لە بەشێکی دیکەی کاردانەوەکان، بەمەبەستی رێگریکردن لە بڵاوبوونەوەی زیاتری ئەو جۆرە نوێیەی ڤایرۆسی کۆرۆنا کە دەگوترێت لە بەریتانیا سەریهەڵداوە، چەند وڵاتێکی ئەوروپی گەشتیان لە بەریتانیاوە بۆ وڵاتەکانیان قەدەخەکرد یاخود بەنیازی قەدەخەکردنین.  هەریەکە لە هۆڵەندا و بەلجیکا گەشتە ئاسمانییەکانیان لەگەڵ بەریتانیا هەڵپەساردوون، ئیتاڵیاش بەنیازی گرتنەبەری هەمان رێکارە. هاوکات بەلجیکا جگە لە هەڵپەساردنی گەشتی ئاسمانی لەگەڵ بەریتانیا، گەشتکردنی بە شەمەندەفەریش لەو وڵاتەوە هەڵپەساردووە  لێکۆڵینەوەکان لەبارەی ڤایرۆسەکە بەردەوامە و لایەنە تەندروستییەکان هەوڵەکانیان چڕکردووەتەوە بۆ ئەوەی بزانن کە رێژەی گیانلەدەستدان بەهۆی جۆرە نوێکەی کۆرۆنا بەرزترە یاخود وەکو جۆرە باوەکەیە. سەرۆکی پزیشکانی بەریتانیا لەو بارەیەوە دەڵێت: "تاوەکو ئێستا هیچ زانیارییەکمان سەبارەت بە رێژەی کوشندەیی ڤایرۆسەکە و کاریگەریی ڤاکسینەکان لەسەری دەستنەکەوتووە".