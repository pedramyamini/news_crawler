جۆ بایدن لەبارەی هاندانی بەرهەمهێنانی ڤاکسینی کۆرۆناوە رەخنە لە سستیی هەڵمەتەکەی ئیدارەی دۆناڵد ترەمپ، سەرۆکی ئەمریکا، دەگرێت و دەڵێت، لە رۆژی یەکەمی دەستبەکاربوونیەوە لە ٢٠ی کانوونی دووەمی ٢٠٢١ ـدا پەنا بۆ یاسای "بەرهەمهێنانی بەرگری" دەبات.  یاسای بەرهەمهێنانی بەرگری تێیدا کۆمپانیا تایبەتەکان ناچار دەکات بەرهەمهێنانی ڤاکسین بۆ حکومەت چڕتر بکەنەوە.  بایدن رایگەیاند، هەڵمەتەکەی ترەمپ بۆ دابەشکردنی ڤاکسینی کۆرۆنا لە ئاستێكی مەترسیداردا دواکەوتووە و بەڵێنی دا بەوپەڕی توانایەوە ئاراستەی ئەو پرۆسەیە رێک و دروست بکاتەوە.  پێشتر ئیدارەی ترەمپ بەڵێنی دابوو بەر لە کۆتاییهاتنی مانگی ١٢ی ٢٠٢٠ نزیکەی ٢٠ ملیۆن ئەمریکی بە ڤاکسینی کۆرۆنا بکوترێن، بەڵام تاوەکو ئێستا نزیکەی دوو ملیۆن و ١٠٠ هەزار ئەمریکی تەنیا ژەمی یەکەمی ڤاکسینەکەیان وەرگرتووە.