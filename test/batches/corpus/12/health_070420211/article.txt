جەین ساکی، گوتەبێژی کۆشکی سپی لە کۆنگرەیەکی رۆژنامەڤانیدا رایگەیاند، حکومەتی ئەمریکا هەرگیز پشتگیری لە دەرکردنی پاسپۆرتی تایبەت بە ڤاکسینی کۆرۆنا نەکردووە و ناشیکات، هەروەها گوتیشی، داتای تایبەت بە ناو و ناونیشانی ئەوانەی کە ڤاکسینی کۆرۆنایان وەرگرتووە کۆناکرێنەوە.   بڕیارە لە ئەمریکا هیچ رێنوێنییەک یاخود یاسایەک دەرنەکرێت کە بوونی پاسپۆرتی کۆرۆنا بەسەر خەڵکدا بسەپێنێت.  لە بەشێکی دیکەی قسەکانیدا ساکی ئاماژەی بەوەشدا، بابەتی پاسپۆرتی تایبەت بە ڤاکسین بیرۆکەیەکە کە جێگەی سەرنجی کۆمپانیاکان و کەرتی تایبەتی بازرگانییە کە پەلەیانە لە دووبارە کردنەوەی بازاڕە قەرەباڵخەکان.  گوتەبێژی کۆشکی سپی راشیگەیاند: "ئەوەی کە بۆ ئێمە گرنگە بریتییە لە پاراستنی زانیاریی کەسی و مافی ئەمریکییەکانە تاوەکو ئەو زانیارییانە لەلایەن کەسانی دیکەوە دژ بە ئەمریکییەکان بەخراپی و نادادوەرانە بەکارنەهێنرێن.  بەپێی ئاماری بلومبێرگ تاوەکو ئێستا لە سەرانسەری جیهان نزیکەی ٦٩٠ ملیۆن ڤاکسین دابەشکراوە، ئەمریکا پێشەنگی ریزبەندیی دابەشکردنی ڤاکسینی کۆرۆنای گرتووە، لەو وڵاتە زیاتر لە ١٦٨ ملیۆن ڤاکسین دابەشکراوە و رۆژانە نزیکەی سێ ملیۆن کەس لە ئەمریکا ڤاکسین وەردەگرن.