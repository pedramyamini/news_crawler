نزیکەی مانگێک لەمەوبەر سێ بەشی گرنگ بۆ چارەسەری دڵ لە نەخۆشخانەی پسپۆڕی نەشتەرگەریی دڵ لە شاری هەولێر کرانەوە، یەکێک لە دەرئەنجامەکانی کردنەوەی ئەو بەشانە لەو نەخۆشخانەیە، نەشتەرگەرییەکی دەگمەن بوو بۆ "کەویکردنی دڵەکوتێ و ناڕێکی لێدانی دڵ.  هەفتەی رابردوو نزیکەی ١٥ نەخۆش ئەو نەشتەرگەریەیان بۆ کرابوو، تاوەکو ئێستاش نزیکەی ٣٠ نەخۆش لەو نەشتەرگەرییە سوودمەند بوونە، ماوەی نەشتەرگەرییەکەش نزیکەی ٤٥ خولەک دەخایەنێت.  د. ئەحمەد هیمداد، پسپۆڕی نەخۆشییەکانی دڵ و رێکخەری پرۆژەکە و سەرۆکی پزیشکانی نیشتەجێی سەنتەری دڵ، لەبارەی وردەکاریی جۆری نەشتەرگەرییەکە بە رووداوی راگەیاند: "یەکەمجارە ئەم جۆرە نەشتەرگەرییە لە سەنتەرەکانی دڵی سەر بە وەزارەتی تەندروستی دەکرێت، نەشتەرگەرییەکە بۆ ئەو کەسانەیە کە نارێکی لە لێدانی دڵیان هەیە، هەندێکجار لێدانەکانی دڵیان دەگاتە ٢٢٠ و بەهۆیەوە گوشاری خوێنیان دادەبەزێت و لە هۆش خۆیان دەچن، ئەمەش لە هەموو تەمەنێک روودەدات".  بە گوتەی د. ئەحمەد "پێشتر ئەو نەشتەرگەرییە لە کوردستان نەدەکرا، دەبوو نەخۆشەکان بچن بۆ دەرەوە و پارەیەکی زۆریشیان خەرج دەکرد، بەڵام خۆشبەختانە وەزارەتی تەندروستی و بەڕێوەبەرایەتی گشتی تەندروستیی هەولێر و سەنتەری دڵ ئەم پرۆژەیان دەستپێکرد، کە ئەمڕۆ ٣٠ یەمین نەخۆش ئەو نەشتەرگەرییەی بە سەرکەوتوویی بۆ دەکرێت".  سەبارەت بەو پزیشکانەی بەشدارن لە ئەنجامدانی ئەو نەشتەرگەرییە، د. ئەحمەد دەڵێت: "هەندێک لە دکتۆرەکانی خۆمان ئەو کارەیان دەزانی، بەڵام بە شێوەیەکی پرۆفیشناڵ نەبوو، پێشتر تیمێکی ئەڵمانی دەهاتن لە هەولێر ئەو کارەیان دەکرد لە سەنتەرە ئەهلییەکان، پێشتر ئامێرەکانیش وەکو ئێستا پێشکەوتوو نەبوون، ئێستا دوو تیمی ئەڵمانی لەگەڵ دکتۆرێکی عێراقی بەناوی دکتۆر محەممەد هاشم، سەرۆکی بەشی کەویکردنی دڵە لە ناسریە لەگەڵ پزیشکانی خۆمان ئەو نەشتەرگەریییە دەکەن".  د. ئەحمەد ئاماژە بەوە دەکات ساڵانە چەند کەس پێویستیان بە نەشتەرگەریی کەویکردنی دڵ هەیە و دەڵێت: "بەپێی داتاکان ساڵانە نزیکەی ٥٠٠ بۆ ١٠٠٠ کەس لە هەولێر و دەوروبەری پێویستیان بە کەویکردنی دڵ هەیە، بۆ هەموو تەمەنێکیش، بەڵام لە منداڵان کەمتر کەویکردن دەکرێت، چونکە ئەگەری هەیە لەگەڵ هەڵکشانی تەمەن بۆ سەرووی ١٢ ساڵ خۆیان چاک ببنەوە، بەڵام لەکاتی پێویست بۆ هەموو تەمەنێک دەکرێت".  د. ئەحمەد ئاماژە گوتیشی نەشتەرگەرییەکە بە بەنجی بابەتی دەکرێت هاوشێوەی قەستەرە، دوای کاژێرێک لە نەشتەرگەرییەکە نەخۆشەکە دەتوانێت بەپێی خۆی هاتووچۆ بکات و رۆژی دواتریش دەچێتەوە ماڵەوە.