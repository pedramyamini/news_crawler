ئەمریکا زۆرترین ڤاکسینی لە جیهاندا دابەشکردووە، و لە هەفتەی رابردووەوە لەو وڵاتە کوتان بە ڤاکسین لەنێو گەنجانیشدا دەستیپێکردووە و یەکەم ویلایەتیش ئۆهایۆ دەستی بەو هەڵمەتە لەنێو گەنجاندا کردووە.  رۆژی هەینی ئەو سەنتەرە ئەمریکییە حکومییە رێنماییە تەندروستییەکانی خۆی نوێکردەوە و رایگەیاند، ئەوانەی ڤاکسینی پێویستیان وەرگرتووە دەتوانن دووبارە بێ ئەنجامدانی پشکنین و مانەوە لە نێوخۆی ئەمریکادا گەشتبکەن.   لەگەڵ ئەوەشدا، دکتۆر رۆچێڵ والنزکی، بەڕێوەبەری سەنتەرەکە داوای لە  خەڵکی وڵاتەکەی کرد کە خۆیان بپارێزن. بە گوێرەی CDC، زیاتر لە ١٠٠ ملیۆن کەس لە ئەمریکا کە دەکاتە نزیکەی ٣٠ % ی دانیشتووانی ئەو وڵاتە، لانیکەم ژەمی یەکەمی ڤاکسینی کۆرۆنایان وەرگرتووە.   لەلایەکی دیکەوە جۆ بایدن، سەرۆکی ئەمریکا هۆشداری بە خەڵکی ئەمریکا داوە، سەرباری فراوانکردنی هەڵمەتەکانی کوتان بە ڤاکسین، نابێت شەڕی دژ بە کۆرۆنا فەرامۆش بکەن، بەڵکو پێویستە بەردەوامبن لە خۆپارێزی و گرتنەبەری رێکاری پێویست بۆ بنەبڕکردنی ڤایرۆسی کۆرۆنا لە ئەمریکا.   لە جیهاندا نزیکەی ٦٢٨ ملیۆن ژەمە ڤاکسین لە ١٤١ وڵاتی جیاوازدا لە قۆڵی خەڵک دراون، لەنێو ئەو وڵاتانەشدا ئەمریکا لە پێشەوەی هەموو ئەو وڵاتانەیە و ١٥٧ ملیۆن ژەمە ڤاکسینی داوە بە خەڵکی وڵاتەکەی، رۆژانەش ئەو ژمارەیە لە بەرزبوونەوەدایە و زیاتر لە دوو ملیۆن و ٩٩٨ هەزار کەس لەو وڵاتە ڤاکسینیان پێدەدرێت.