رۆژی یەکشەممە ٢٠٢٠/١١/٢٩ دکتۆر سامان بەرزنجی، وەزیری تەندروستیی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند: "ساڵانە لە وەرزی پایز و بەهاردا دوو هەڵمەتی کوتان بۆ نەخۆشییە گوازراوەکانی ئیفلیجیی منداڵان سازدەکران، بەڵام ئەمساڵ لەبەر رەوشی تەندروستی و هەبوونی نەخۆشیی ڤایرۆسی کۆرۆنای نوێ و بەرەنگاربوونەوەی ئەو نەخۆشییە، لە بەهاری ئەمساڵدا ئەم هەڵمەتە سازنەکرا، بەڵام ئێستا ئەو هەڵمەتە بە شێوازێک دەکرێت بۆ هەندێک لەو شوێنانەی کە دیاریکراوە لەسەر بنەمای ئەنجامەکانی ساڵانی پێشوو، هەروەها بەرنامەی پێکوتەکان لە رۆژانی ئاسایی لە بنکە تەندروستییەکان. "  هەروەها وەزیری تەندروستی ئاماژەی بەوە دا، هەڵەمەتەکە لەلایەن تیمە جێگیرەکان و دامودەزگا تەندروستییەکان و تیمە گەڕۆکەکانەوە کە ژمارەیان ٥٠١ تیمی گەڕۆکە بە شێوەی دڵۆپ بۆ ئیفلیجی منداڵان سازدەکرێت بۆ ئەو شوێنانەی دیاریکراون.  لە هەولێر بۆ نێو ناوەندی شار دەبێت، لە سنووری سلێمانی لە شارباژێر و ئیدارەی گەرمیان دەبێت. لە سنووری دهۆک لە زاخۆ، ئاکرێ و ئامێدی دەبێت. هەروەها بۆ ئەو شوێنانەیش کە لەلایەن تیمەکانەوە راهێنراون.  بە گوتەی وەزارەتی تەندروستی "هەڵمەتەکە بە هاوبەشی لەلایەن حکومەتی هەرێمی کوردستان و رێکخراوی تەندروستیی جیهانی و رێکخراوی یونسێف سازدەکرێت و لەلایەن و کۆمەڵەی مانگی سووری عێراقییەوە بەدواداچوون بۆ ئەنجامەکانی دەکرێت.