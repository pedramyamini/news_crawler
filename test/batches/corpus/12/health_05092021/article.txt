رێکخراوی تەندروستیی جیهانی جەخت لەوە دەکاتەوە کە رێگری بکرێت لەوەی قوتابی لە ماڵەوە کۆرۆنا بباتە قوتابخانە یان بە پێچەوانەوە.  لە قوتابخانەیەک لە تەل ئەڤیڤی ئیسرائیل، نموونەی سەدان هەزار قوتابخانەی دیکەیە کە رێوشوێنی تەندروستی تێیدا گیراوەتە بەر، داوا لە قوتابیان کراوە دەمامک ببەستن، پشکنین بکەن، بەرلەچوونە نێو پۆلیش ماددە پاکژکەرەوەکان بەکاربێنن.  یوری پێرێلمان، مامۆستایە و دەڵێت، "هەموو قوتابیان لە قوتابخانەکەمان پشکنینێکی خێرایان کردووە، پشکنینی دژە تەن. دەبێت ئەنجامی پشکنینەکانیان بێنن بۆ ئەوەی ساڵی نوێی خوێندن دەستپێبکەنەوە. ئەمە ناچاری نییە، بەڵام شتێکە داوا لە دایک و باوکان دەکەین لەم رووەوە هاوکاربن. "  رێکخراوی تەندروستیی جیهانی پەروەردە و فێرکردن بە کاری لەپێشینە دەزانێت، بەڵام بەو مەرجەی کارەسات دروستنەکات. یەکێک لە ئامانجەکانیش ئەوەیە کە قوتابیان نەبنە هۆی تووشبوونی ئەندامە بەتەمەنەکانی خێزانەکانیان بە کۆرۆنا. بۆ ئەو مەبەستەش، داوادەکات ڤاکسین بە یەکسانی بەسەر وڵاتان دابەشبکرێت، گومان لەبەردەم پرۆسەکە درووستنەکرێت و لە خوێندنگەکانیش کەمتەرخەمی نەکرێت.  دکتۆر هانس کلو، بەڕێوەبەری هەرێمیی تەندروستیی جیهانی لە ئەوروپا ئاماژە بەوە دەکات، "لەکاتێکدا ملیۆنان منداڵ دەگەڕێنەوە قوتابخانەکان، تەندروستیی جیهانی و یونسێف داوادەکەن هەموو رێوشوێنێکی پێویست بگرنە بەر بۆئەوەی قوتابخانەکان بکرێنەوە و بە کراوەییش بمێننەوە. ئەمە ستراتیژی جێبەجێکردنی ڤاکسین بۆ مامۆستایان و کارمەندانی قوتابخانە و منداڵانی سەرووی تەمەن ١٢ ساڵ لەخۆدەگرێت، بەتایبەتی ئەوانەی نەخۆشییان هەیە. "  هەڵمەتی کوتانی خەڵک بە ڤاکسینی کۆرۆنا لە سەرتاسەری جیهان بەردەوامە، بەڵام هێشتا نایەکسانی لە دابەشکردنی ڤاکسین لەنێوان وڵاتێکی پێشکەوتوو و وڵاتێکی تازە پێگەیشتوو هەیە.  لە ئەمریکا ٥٣ % ـی دانیشتووان هەردوو قورچکی ڤاکسینیان وەرگرتووە، کەچی لە سەرتاسەری جیهاندا بە تێکڕا ٣٥.٤ % ـی خەڵک بە تەواوی ڤاکسینیان وەرگرتووە. رووبەڕووبوونەوەی کۆرۆنا یەکێکە لە بابەتە سەرەکییەکانی لووتکەی G ٢٠ کە رۆژانی ٥ و ٦ی ئەیلوول لە رۆمای پایتەختی ئیتاڵیا بەڕێوەدەچێت.