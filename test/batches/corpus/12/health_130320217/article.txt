دکتۆر زرار حوسێن، پسپۆری نەخۆشییەکانی هەناو و دڵ، لە کاتی بەشداریکردنی لە بوڵتەنی هەواڵە تەندروستییەکانی تۆڕی میدیایی رووداو، لەبارەی بەربڵاوترین نیشانەکان دوای چاکبوونەوە لە کۆرۆنا، رایگەیاند: "یەکێک لە نیشانە هەرە زۆرەکان کە لەدوای چاکبوونەوە لە کۆرۆنا واتە دوای ئەوەی نەخۆشەکە ڤایرۆسی کۆرۆنا تێدەپەڕێنێت و ڤایرۆسەکە لەناو لەشیدا نامێنێت، بریتییە لە: " بێتاقەتی و بێهێزی، کە زۆرێک لە نەخۆشەکان پاش چاکبوونەوەیان بەدەست نیشانەی بێتاقەتی و زوو هیلاکبوون دەناڵێنن".     نزیکەی ٦٠ % ی تووشبووان ئەو نیشانانەیان تێدا دەمێنێت بۆ ماوەی نزیکەی ٣ مانگ هەندێکجار زیاتر و هەندێکجاریش کەمتر. بۆ چاکبوونەوەش لەو نیشانەیە واباشە نەخۆشەکان رۆژانە هەندێک وەرزش بکەن و ماسولکەکانیان خاو بکەنەوە، هەروەها خواردن و خەویان رێکبخەن.  بە گوتەی دکتۆر زرار یەکێکی دیکە لەو نیشانانەی کە دوای چاکبوونەوە لە کۆرۆنا دەمێنێتەوە، بریتییە لە نەمانی هەستی بۆنکردن و تامکردن. بۆ نەمانی بۆنکردن باشترین چارەسەر کە ئێستا لەبەر دەست بێت، بریتییە لە راهێنانی بەردەوامی رۆژانە لەسەر بۆنکردنی شتە جیاوازەکان هەرچەندە بۆنیشیان نەکات، بۆ نموونە بۆنی عەتر بکات، بۆنی گوڵ بکات، بۆنی خواردن یان هەر شتێکی دیکە بکات، بۆ ئەوەی ئەو دەمارەی کە لەنێو لووت بەرپرسە لە هەستی بۆنکردن وردە وردە کاریگەریی ڤایرۆسەکەی لەسەر نەمێنێت و هەستی بۆنکردنی بۆ بگەڕێتەوە،   لە بەشێکی دیکەی قسەکانیدا دکتۆر زرار بۆ چارەسەری ئەو کەسانی هەستی تامکردنیان لەدەستداوە دەڵێت: بە هەمان شێوە ئامۆژگاریی نەخۆشەکان دەکەن کە رۆژانە هەوڵ بدەن تامی شتە جیاوازەکان بکەن بۆ ئەوەی ئەو هەستەیان بۆ بگەڕێتەوە. بە گشتی لە ماوەی ٣ مانگدا لە گەنجان زووتر ئەو هەستەیان بۆ دەگەڕێتەوە.  ئەو پسپۆرەی نەخۆشییەکانی هەناو و دڵ باسی چەند نیشانەیەکی دیکە دەکات کە پاش چاکبوونەوە لە کۆرۆنا دەمێنن وەک: "ئازاری لەش، سەر، سنگ، جومگەکان، ئەو کاریگەرییانەش لەنێوان مانگێک بۆ مانگ و نیوێک دەمێنێتەوە، ئەوانەی ئەم گرفتانەشیان هەیە دەتوانن رۆژانە حەبێکی پاراسیتۆڵ بخوات یان وەرزشێکی بەردەوام بکات و خەوێکی باشی هەبێت".  گرنگترین ئەو نیشانانەی کە دوای چاکبوونەوەی نەخۆشەکان لە کۆرۆنا بۆ ماوەیەکی دیاریکراو دەیانمێنێن، هەڵوەرینی پرچ، دڵەکوتێ، کۆکەیەکی دوورو درێژ، تەنگە نەفەسییە.  سەبارەت بە سەردانی پزیشک و چارەسەرکردنیان، دکتۆر زرار دەڵێ: "ئەو کەسانە پێویست ناکات سەردانی پزیشک بکەن، تەنیا نیشانەیەک کە لێی دوودڵ بین هەناسە تەنگیە، چونکە یەکێکە لە نیشانە زیندەگییەکانی مرۆڤ لەبەر هۆکاری هەناسە تەنگیەکەی، بۆیە دەبێت ئێمە دڵنیابین کە ئەم هەناسە تەنگییە هۆکارەکەی بە ریشاڵبوونی سییەکان نییە، کە ئەمە لەو کەسانەدا دەمێنێت کە تووشی دابەزینی ئۆکسجین بوون لەکاتی کۆرۆنا، یان کەوتوونەتە نەخۆشخانەکان، بۆیە ئەو نیشانەمان زۆر لا گرنگە کە نەخۆشەکە هەناسە تەنگی هەبوو پێشتر بە تووندی تووشی کۆرۆنا ببوو، باشترە سەردانی پزیشک بکات، بەڵام بۆ نیشانەکانی دیکە پێویست ناکات نەخۆشەکان سەردانی پزیشک بکەن".