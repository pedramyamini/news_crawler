حەسەن تەمیمی، وەزیری تەندروستی عێراق لەبارەی دابەشکردنی ڤاکسینەکە دوێنێ دووشەممە بە رووداوی راگەیاند، "لە رۆژی سێشەممەوە دەست بە پێدانی ژەمە ڤاکسین لە سەرجەم بنکە تەندروستییەکان لە عێراق دەکرێت، لەیەک کاتدا دەستدەکەین بەپێدانی ژەمەڤاکسین بە ھاووڵاتیان؛ ئەوانەی مەرجەکان دەیانگرێتەوە لە بەغدا و پارێزگاکانی دیکە و ھەرێمی کوردستانیش ھەموی بەیەکەوە".  تەمیمی ئاماژەی بەوەشکرد، ھەر لەم ھەفتەیەدا پێکوتەی ئەسترازێنیکا دەگاتە وڵاتەکە کە ئەویش لە چوارچێوەی رێککەوتنی وەزارەتی تەندروستی عێراق و کۆڤاکسە و "ئەوانیش بەشێوازێکی دادپەروەرانە دابەشدەکرێن".   عێراق زیاتر لە ٦٠٥ بنکەی تەندروستی دیاریکردووە لەگەڵ نەخۆشخانە فێرکارییەکان بۆ کوتانی خەڵک بە ڤاکسینی کۆرۆنا، ئەو بنکانە کاری دابەشکردنی پێکوتەکان ئەنجام دەدەن.  لە کۆی ٥٠ هەزار ژەمە ڤاکسینە چینیەکە، پێنج هەزاری بۆ هەرێمی کوردستانە. بەپێی سیستەمی کوتانی کۆڤاکس، تاوەکو کۆتایی ئەمساڵ، پێویستە زیاتر لە ٢١ % ی دانیشتووان ڤاکسین وەربگرن. بەپێی رێککەوتنی هەرێمی کوردستان و عێراق، لەگەڵ گەیشتنی ڤاکسینەکانی دیکەش، بەشی هەرێمی کوردستانیش دەنێرن.  ئاسۆ حەوێزی، گوتەبێژی وەزارەتی تەندروستیی هەرێمی کوردستانیش بە رووداوی گوت، "بەپێی ئەو پرۆتۆکۆڵەی بە تەنسیق لەگەڵ تەندروستیی جیهانی دانراوە، گرووپمان داناوە، گرووپە مەترسیدارەکان کێن ئەوانەی ڤاکسینەکە وەردەگرن؛ لە ستافی پزیشکی، دوایی هێزەکانی ناوخۆ، ئاسایش و ئەوانە، چونکە ئەوانە بەرکەوتنیان هەیە لەگەڵ زۆربەی خەڵکی".   وەزارەتی تەندروستی پێوەری تەمەنیشی داناوە بۆ پێدانی ڤاکسینی کۆرۆنا، ئاسۆ حەوێزی گوتی، "تەمەنی ٩٠ ساڵی بەسەرەوە ئەگەر هەبێت، دوایی ٨٠ بەسەرەوە و ٧٠ ساڵی بەسەرەوە و ٦٠ بەسەرەوە، ئەوەشی تەمەنی بچووکە و نەخۆشی درێژخایەنی هەیە و بچووکترە لەوتەمەنەی دیاریمانکردووە ئەولەویەتی دەدرێتێ لە وەرگرتنەکە.. هەروەها ئەو شوێنانەی داخراون، بۆنموونە چەند قوتابخانە مامۆستاکانی لێیە، گرتووخانەکان و زۆربەی ئەو شوێنانەی داخراوە ئەولەیەوتیان دەبێت لەبۆ وەرگرتنی ڤاکسینەکە. "  لە ١ - ٣ - ٢٠٢٠ یەکەم تووشبووی کۆرۆنا لە هەرێمی کوردستان راگەیێندرا، لەو کاتەوە ١٠٩,١٥١ کەس تووشی کۆرۆنا بوون؛ ٣,٥٢١ کەسیان گیانیان لەدەستداوە.