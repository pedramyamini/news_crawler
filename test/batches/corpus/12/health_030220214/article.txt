حەسەن تەمیمی، وەزیری تەندروستی و ژینگەی عێراق، ئەمڕۆ چوارشەممە، لە کۆنگرەیەکی رۆژنامەوانیدا رایگەیاند: "ژمارەی تووشبوون بە ڤایرۆسی کۆرۆنا لە عێراق لەم دواییەدا زیاد بووە، لە کاتێکدا پێشتر رێژەی چاکبوونەوەی تووشبووانی ئەو ڤایرۆسە گەیشتبووە ٩٠ %، هاوکات گیان لەدەستدانیش بەو ڤایرۆسە کەم ببوو، ئەوەش بەهۆی رێکارەکان و پاڵپشتییەکانی وەزارەتی تەندروستی بەدیهاتبوو".   حەسەن تەمیمی گوتی هاووڵاتیان پابەندی رێنماییەکانی وەزارەتی تەندروستی نابن، هەندێک لایەنیش بانگەشە بۆ پابەندنەبوون دەکەن، بۆیە دەڵێت: "هۆشداری دەدەین لە ئەگەری سەرهەڵدانی شەپۆلێکی گەورەی تووشبوون بە کۆرۆنا لە عێراق، چونکە لە ٥/١/٢٠٢١ وە تاوەکو ٦/٢/٢٠٢١ رێژەی تووشبوونی سەخت بە ڤایرۆسی کۆرۆنا لە عێراق زیاد بووە، ئەوەش ئاماژەیەکی ترسناکە".  حەسەن تمیمی گوتیشی: "وەزارەتی تەندروستی هەوڵی زۆری داوە بۆ کۆنترۆڵکردنی ڤایرۆسی کۆرۆنا، لە رێگەی دابینکردنی ١٠ هەزار قەڕەوێڵە و زیادکردنی ئامێرەکانی هەناسەدانی دەستکرد و زیادکردنی دابینکردنی ئۆکسجین بۆ دووهێندە، لەگەڵ دابینکردنی هەموو پێداویستی و کەرەستەی تەندروستی پێویست بۆ کەمکردنەوەی ژمارەی تووشبووان و گیان لەدەستدا".  وەزیری تەندروستی داوا لە هەموو فەرمانبەران و سەردانیکەرانی فەرمانگەکان کرد پابەندبن بە بەستنی دەمامک و قەدەخەکردنی گردبوونە و پابەندبوون بە دوورەپەرێزی، لە پاڵ داخستن و سەپاندنی پێبژاردن بەسەر دوکان و مۆڵ و چێشخانە و چایخانەکان، کە پابەندی رێنەماییەکانی خۆپاراستن نابن".  سەبارەت بە گەیشتنی ڤاکسینی کۆرۆنا، وەزیری تەندروستی گوتی: "چاوەڕوانین پێکوتەی دژە کۆرۆنا بگاتە عێراق، کە شێوازی دابەشکردنی دیاریکراوە، تەنانەت ساردکەرەوە و پێداویستی تایبەت بە پاراستنی ئەو پێکوتانە گەیشتوونەتە عێراق، ئێستا فڕۆکەکان ئامادەن لە کۆتایی ئەم مانگەدا بڕۆن بۆ وەرگرتنی پێکوتەکان، چونکە عێراق گرێبەستی واژۆ کردووە بۆ کڕینی سێ جۆر پێکوتە لە کۆمپانیاکانی فایزەر و ئەسترازینیکا و سینۆفارم، بۆیە لە کۆتایی ئەم مانگەدا پێکوتەکان دەگەنە عێراق".  پێشتر، دکتۆر سەیف بەدر، گوتەبێژی وەزارەتی تەندروستی و ژینگەی عێراق، لە ٢٠/١/٢٠٢١ دا، بە تۆڕی میدیایی رووداوی راگەیاند بوو "بڕیارە مانگی شوباتی داهاتوو یەکەم کاروانی پێکوتەی دژە کۆرۆنای بەرهەمی کۆمپانیای فایزەر بگاتە عێراق، کە ١ ملیۆن و ٥٠٠ هەزار ژەمەپێکوتەیە، دوای گەیشتنیشی بەپێی رێژەی دانیشتووان بەسەر هەموو پارێزگاکان و هەرێمی کوردستان دابەشدەکرێت".  وەزارەتی تەندروستیی عێراق، دوێنێ رایگەیاند: تائێستا ٦٢١ هەزار و ٧٥٥ کەس لە عێراق و هەرێمی کوردستان تووشی کۆرۆنا بوون، ٥٩٤ هەزار و ٥٩٤ لەو تووشبووانە چاکبوونەتەوە، کە دەکاتە ٩٥.٦ % تێکڕای تووشبووان، هاوکات ١٤ هەزار و ٩٣ تووشبوو هێشتا چارەسەر وەردەگرن، ١٨٤ لەو تووشبووانە لەژێر چاودێری چڕدان، ١٣ هەزار و ٦٨ تووشبووش گیانیان لەدەستداوە.