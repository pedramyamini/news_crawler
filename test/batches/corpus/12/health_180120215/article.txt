نەدیم زەهاوی، بەرپرسی دابەشکردنی ڤاکسین لە وەزارەتی تەندروستیی بەریتانیا رایگەیاند، بەپێی ئەو پلانە بەریتانیا دەتوانێت لە ماوەی یەک خوولەکدا ١٤٠ کەس بە ڤاکسین بکوتێت، لە هەندێك ناوچەش پرۆسەکە خێراتر دەکرێت، بەمەش لە ماوەی ٢٤ کاژێردا زیاتر لە ٢٠١ هەزار کەس دەتوانن ڤاکسین وەربگرن.  بەرپرسی دابەشکردنی ڤاکسین لە وەزارەتی تەندروستیی بەریتانیا ئاماژەی بەوەش کرد، کردنەوەی سەنتەری نوێی کوتان لە بەریتانیا بەردەوام دەبێت، لەم هەفتەیەشدا ١٧ سەنتەری نوێی ڤاکسین کراونەتەوە و تاوەکو کۆتایی ئەم مانگەش ٥٠ سەنتەری دیکە دەکرێنەوە.  بەریتانیا تاوەکو ئێستا نزیکەی ٣٦٧ ملیۆن ژەمە ڤاکسینی کڕیوە، لە مانگی رابردووشەوە تاوەکو ئێستا سێ ملیۆن و ٨٠٠ هەزار کەس لەو وڵاتە ڤاکسینیان وەرگرتووە، کە دەکاتە نزیکەی ٥ % ی دانیشتووانی وڵاتەکە.  لەسەر ئاستی جیهان بەریتانیا پێنجەم وڵاتە کە زۆرترین ژمارەی تووشبووانی کۆرۆنای تێدایە، بەشێوەیەک کە تاوەکو ئێستا سێ ملیۆن و ٤٣٣ هەزار و ٤٩٤ تووشبوو دەستنیشان کراون، نزیکەی ٩٠ هەزار تووشبوویان گیانیان لەدەستداوە.