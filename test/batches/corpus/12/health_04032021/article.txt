بە ئامادەبوونی دکتۆر سامان بەرزنجی، وەزیری تەندروستی هەرێمی کوردستان، ئومێد خۆشناو، پارێزگاری هەولێر و دکتۆر دلۆڤان محەممەد، بەڕێوەبەری تەندروستیی هەولێر دەستکرا بە کوتانی کارمەندانی تەندروستی بە ڤایرۆسی کۆرۆنا.  گۆران عوسمانی تەمەن ٣٣ ساڵ و کارمەندی بەشی چاودێری چڕی بەشی فریاکەوتنی رۆژئاوای هەولێر وەک یەکەم کەس ڤاکسینی کۆرۆنای وەرگرت.    ئەو کارمەندەی وەک یەکەم  کەس ڤاکسینەکەی لە هەولێر وەرگرت بە تۆڕی میدیایی رووداوی راگەیاند "هەستێکی تایبەتم هەیە و خۆشحاڵم کە ڤاکسینی کۆرۆنا گەیشتووەتە هەرێمی کوردستان. یەکەم کەس بووم ڤاکسینەکەم وەرگرت و ئینشائەڵڵا لە داهاتوودا هەموو کەسێک ئەو ڤاکسینە لەخۆی دەدات. "  ئەو کارمەندی تەندروستییە لە بەشێکی دیکەی قسەکانیدا ئاماژە بەوە دەدات، کە پێشتر لە نەخۆشخانەکان خەڵکێکی زۆر بەدەست ئازاری کۆرۆنا ناڵاندوویەتی و  "هیوادارم کارمەندانی تەندروستی و هاووڵاتیانیش ڤاکسینەکە لەخۆیان بدەن، بۆ ئەوەی مەترسی لەسەر هاونیشتمانییان کەمبێتەوە. "  دکتۆر دلۆڤان محەممەد، بەڕێوەبەری تەندروستیی هەولێر بە تۆڕی میدیایی وودای راگەیاند "پێدانی ڤاکسین بۆ پزیشکان و کارمەندانی تەندروستی و هاووڵاتیان گرنگیی تایبەتی هەیە، ئێمە دڵخۆشین و هیوادارین بتوانین ئەوانەی لە نەخۆشخانەکان کاردەکەن پێکوتەکەی کۆرۆنایان بۆ دابین بکەین. لە زووترین کاتیشدا ئەو بەشەی دیکە ڤاکسین بگات بۆ ئەوەی هاووڵاتیان وەریبگرن. "  بەڕێوەبەری گشتیی تەندروستیی هەولێر لە بەشێکی دیکەی قسەکانیدا ئاماژە بەوە دەدات، "رۆژانە هەر سەنتەرێک ٥٠ کەس پێکوتەی کۆرۆنای پێدەدرێت و لە ماوەی چەند رۆژی داهاتوودا ٦١ شوێن ئامادە دەبێت و ئەوکات دەتوانین رۆژانە لە هەر شوێنێک زیاتر لە ٥٠ کەس ڤاکسینیان پێبدرێت. "  وەزارەتی تەندروستیی هەرێمی کوردستان رایدەگەیێنێت، لە ٥٧ % ی ڤاکسین بۆ هەولێر و دهۆک تەرخانکراوە و لە ٤٣ % ی بۆ سلێمانی، هەڵەبجە و گەرمیانە.   د. ئاسۆ حەوێزی، گوتەبێژی وەزارەتی تەندروستیی هەرێمی کوردستان رایگەیاند، بە فەرمی بڕیاری دابەشکردن و پێدان و بەکارهێنانی ڤاکسینی دژی ڤایرۆسی کۆرۆنا COVID ١٩ی دا، کە لەلایەن سەنتەرەکانی وەرگرتنی پێکوتە لە پارێزگاکان و ئیدارە سەربەخۆکان لە ئەمڕۆوە دەتوانرێت بەکاربهێنرێت وەکو قۆناخی یەکەم بۆ کوتانی پزیشکان و کارمەندانی تەندروستیی هێڵی پێشەوە لە نەخۆشخانەکان و سەنتەرەکانی بەرەنگاربوونەوەی ڤایرۆسی کۆرۆنا بەپێی رێنمایی و پلانی نیشتمانی داڕێژراو.  ڤاکسینی جۆری سینۆفاڕم (Sinopharm)ی چینی لەلایەن کۆماری چین بە بڕی پێنج هەزار ژەم بۆ هەرێمی کوردستان دابینکراوە، گوتەبێژەکەی وەزارەتی تەندروستی دەڵێت، دەتوانرێت بەکاربهێنرێت بەپێی نووسراوی وەزارەتی تەندروستی پاڵپشت بە پلانی نیشتمانی و رێکارە دەستنیشانکراوەکان.  د. ئاسۆ حەوێزی دڵنیایی داوە لەوەی "بەردەوام دەبین لە هەموو هەوڵەکانی دابینکردنی بڕی زیاتری ڤاکسین بە پاڵپشتی و رەزامەندیی سەرۆکی حکومەتی هەرێمی کوردستان و هەماهەنگی لەگەڵ وەزارەتی تەندروستیی عێراقی فیدراڵ بۆ چین و توێژەکانی دیکەی مەترسیدار لە کۆمەڵگە لەپێناو دوورخستنەوەی ئەم پەتایە لە هەرێمی کوردستان".  وەزارەتی تەندروستی چەند رێنماییەکی ئاراستەی بەڕێوەبەرایەتییە گشتییەکانی تەندروستیی هەولێر، سلێمانی، دهۆک، هەڵەبجە، ئیدارەی گەرمیان، ئیدارەی راپەڕین و کۆیە کردووە و داوایان لێدەکات بە ناردنی نوێنەری رێگەپێدراویان بۆ وەرگرتنی بەشە ڤاکسینی بەڕێوەبەرایەتییەکانیان بەپێی خشتەی پلانی دابەشکردن.  عێراق زیاتر لە ٦٠٥ بنکەی تەندروستی دیاریکردووە لەگەڵ نەخۆشخانە فێرکارییەکان بۆ کوتانی خەڵک بە ڤاکسینی کۆرۆنا، ئەو بنکانە کاری دابەشکردنی پێکوتەکان ئەنجام دەدەن. بەپێی سیستەمی کوتانی کۆڤاکس، تاوەکو کۆتایی ئەمساڵ، پێویستە زیاتر لە ٢١ % ی دانیشتووان ڤاکسین وەربگرن. بەپێی رێککەوتنی هەرێمی کوردستان و عێراق، لەگەڵ گەیشتنی ڤاکسینەکانی دیکەش، بەشی هەرێمی کوردستانیش دەنێرن.  لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ ـدا تاوەكو ئێستا ١٠٩ هەزار و ٥٨٧ کەس لە هەرێمی کوردستان تووشی کۆرۆنا بوون، لەو ژمارەیە ١٠٣ هەزار و ٩١٨ کەس چاکبوونەتەوە و سێ هەزار و ٥٢٥ کەسیش گیانیان لەدەستداوە.