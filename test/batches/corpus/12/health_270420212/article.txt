ئەمڕۆ سێشەممە، ٢٧ی نیسانی ٢٠٢١، وەزارەتی تەندروستی حکومەتی هەرێمی کوردستان لیژنەیەکی سێ کەسی بۆ بەدواداچوونی قسەکانی پزیشکێک بەناوی باخان تاڵەبانی پێکهێنا کە تۆمەتی گەندەڵیی دایە پاڵ کەرتی تەندروستیی هەڵەبجە و نەخۆشخانەی گشتیی شارەکە و رایگەیاند، سەرجەم بەڵگەکانی گەیاندووەتە دەستەی دەستپاکی و داواکاری گشتی.  دکتۆرە باخان تاڵەبانی، پزیشک لە نەخۆشخانەی گشتیی هەڵەبجە لە کۆنگرەیەکی رۆژنامەڤانیدا داوای پێکهێنانی لیژنەیەکی کرد "دوور لە دەستوەردانی حیزبی" بۆ لێکۆڵینەوە لەو "گەندەڵییانەی" لە تەندروستیی هەڵەبجەدا دەکرێن.  باخان تاڵه‌بانی، لەبەردەم بەڕێوەبەرایەتیی گشتیی تەندروستیی هەڵەبجەدا بە رۆژنامەڤانانی گوت "لە نەخۆشخانەی حکومی لە کاژێر ٠٨: ٠٠ ـی بەیانییەوە بە پارە نەشتەرگەری دەکرێت، لەکاتێکدا ئەو نەشتەرگەرییانەی پێویستە لە بەیانیاندا بکرێت، یان ئەوانەی  فریاکەوتنن، ناکرێن. "  د. رەهێڵ فەریدوون، بریکاری وەزارەتی تەندروستیی حکومەتی هەرێمی کوردستان کە سەرۆکایەتی لیژنەکەی پێ سپێردراوە، بە تۆڕی میدیایی رووداوی راگەیاند، لیژنەکە بۆ بەدواداچوونی کێشەکە و راست و دروستیی رووداوەکەیە و "لیژنەی لێکۆڵینەوە نییە. " گوتیشی: "ئێمە کە چووینە هەڵەبجە سەردانی تەندروستی دەکەین و لەوێ گوێ لە لایەنەکانی کێشە دەگرین و بزانین کێشەکە چۆنە و چییە، لەو پرسە تۆمەتێک دراوەتە پاڵ تەندروستی و بەدواداچوونی بۆ دەکەین. "  بە گوتەی دكتۆرە باخان: "لە نەخۆشخانەی حکومی نەشتەرگەری بۆ خەڵک دەکرێت بەشێوەی نیمچە تایبەت پارە لە خەڵک وەردەگیرێت، بەبێ ئەوەی پزیشکی سڕکەریان لەگەڵ بێت، لەکاتێکدا بەپێی رێنماییەکانی وەزارەتی تەندروستی، دەبێت لەدوای دەوامی فەرمی نەشتەرگەری نیمچە تایبەت دەستپێبکات، بەڵام ئەمان لە کاژێر ٨ی بەیانییەوە دەست بە ئەنجامدانی نەشتەرگەری دەکەن بە پارە".  دكتۆرە باخان ئاماژە بەوە دەدات "ئەگەر لە مانگێکدا بە بڕی ١٢٠ ملیۆن دینار نەشتەرگەری بکەن، لەنێو وەزارەتدا وا پیشانی دەدەن کە بە بڕی ٤٠ ملیۆن دینار نەشتەرگەری کراوە لە ماوەی مانگێکدا، ئەوەندە ناوی نەخۆش و فایلەکان دەنێرن کە بڕەکەی بگاتە ٤٠ ملیۆن، لەو بڕەش ١٠ ملیۆنی بۆ خەزێنەی حکومەت دەگەڕێتەوە و ٣٠ ملیۆنیشی بۆ ئەو ستافە دەبێت کە نەشتەرگەرییەکەیان ئەنجامداوە، لە کاتێکدا ژمارە راستەقینەکە ١١٠ بۆ ١٣٠ ملیۆن بووە. "  بە گوتەی ئەو پزیشکەی نەخۆشخانەی گشتیی لە هەڵەبجە "خەڵک خوێن دەبەخشێت، ئەوان بە پارە دەیفرۆشنەوە بە بڕی ٤٥ هەزار دینار، دەرزییان لە نەخۆشانی کۆرۆنا داوە مۆری کواڵێتی کۆنترۆڵ و وەزارەتی تەندروستی لەسەر نەبووە. پسووڵەی بەتاڵیان لەو شوێنانە وەرگرتووە کە شتومەکیان لەلا کڕیون. "