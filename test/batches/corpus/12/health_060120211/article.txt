ئاژانسەکە دەیەوێت، مۆڵەتی دابەشکردنی ڤاکسینەکە لە ئەوروپا رابگەیەنێت و بەمەش مۆدێرنا دەبێتە دووەم ڤاکسین لە بلۆکی ئەوروپا رێگەپێدانی هەبێت، دوای پەسەندکردنی ڤاکسینی فایزەر و بایۆنتێک.  کۆبوونەوەکەی ئەو ئاژانسە لەکاتێکدایە ئامارەکانی تووشبوون بە کۆرۆنا لە چەند وڵاتێکی ئەوروپی لە بەرزبوونەوەدان و بەهۆی سەرهەڵدانی کۆرۆنای گۆڕاویش لە چەند وڵاتێک قەدەخەی هاتووچۆ راگەیێندراوە و رێکارە تەندروستییەکانیش تووندترکراون.  ڤاکسینی مۆدێرنا کاریگەرییەکەی ٩٤ % ە و لە ئەمریکا، ئیسرائیل و کەنەداش مۆڵەتی پێدراوە.   بە پەسندکردنی ڤاکسینەکە هەر ٢٧ وڵاتەکەی ئەندام لە یەکێتیی ئەوروپا دەتوانن دەست بە دابەشکردنی ئەو ڤاکسینە بکەن.   رۆژی ٢٧ - ١٢ - ٢٠٢٠ ئاژانسی دەرمانسازی ئەوروپی بەکارهێنانی ڤاکسینی کۆمپانیای فایزەری ئەمریکی و بایۆنتێکی ئەڵمانی پەسندکرد و هەڵمەتی کوتان لە وڵاتانی یەکێتیی ئەوروپا دەستیپێکرد.