لووک لێتلۆ، تەمەن ٤١ ساڵ، ئەندامی تازە هەڵبژێردراوی ئەمریکا سەر بە پارتی کۆماری لە ویلایەتی لویزیانا بە ڤایرۆسی کۆرۆنا، گیانیلەدەستدا.  لێتلۆ هێشتا سوێندی یاسایی نەخواردبوو، بڕیاریش وابوو رۆژی یەکشەممە، ٣ی مانگی داهاتوو سوێند بخوات. لێتلۆ یەکەمین ئەندامی کۆنگرێسی ئەمریکا کە بە ڤایرۆسی کۆرۆنا گیانلەدەستدەدات.  جۆن بێڵ ئێدواردس، حاکمی ویلایەتی لویزیانا لە تویتەر نووسی: "بە دڵێکی پڕەوە , من و هاوژینەکەم سەرەخۆشی لە خێزانی لووک لێتلۆ دەکەین , بەهۆی گیانلەدەستدانی لەدوای تووشبوونی بە کۆڤید - ١٩ ".  لەمڕۆوە، ئاڵای ئەمریکا و ئاڵای ویلایەتی لویزیانا تاوەکو نیوە دادەبەزێنرێن.  لێتلۆ لەدوای خۆی هاوژین و دوو منداڵی جێهێشتووە و لە رۆژی ١٨ی ئەم مانگە تووشبوونی بە کۆرۆنای راگەیاند و خۆی کەرەنتینکرد، دوای سێ رۆژ لە تووشبوونی بە ڤایرۆسەکە گوازرایەوە نەخۆشخانە.