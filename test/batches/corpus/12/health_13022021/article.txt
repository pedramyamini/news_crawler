د. جەواد موسەوی، بڕیاردەری شانەی باڵای بەرەنگاربوونەوەی قەیرانی پەتای کۆرۆنا کە سەر بە پەرلەمانی عێراقە، رایگەیاند، ئەمڕۆ شەممە لیژنەی باڵای تەندروستی و سەلامەتی نیشتمانی کۆدەبێتەوە، بۆ ماوەی دوو هەفتە هەڵپەساردنی دەوامی زانکۆ و قوتابخانەکان و خوێندنی ئەلیکترۆنی تاوتوێدەکات.  د. جەواد موسەوی ئاماژەی بەوەکرد، شانەی قەیرانەکان پێشنیازی خۆی بەرزدەکاتەوە لەبارەی قەدەخەی هاتووچۆی لاوەکی لە دوای کاژێر ٧ ئێوارەوە و گفتوگۆش دەکات لەسەر  کەمکردنەوەی ٥٠ % ی دەوامی فەرمانگەکان.  ئەو بڕیاردەرەی شانەی باڵای بەرەنگاربوونەوەی قەیرانی پەتای کۆرۆنا بە تۆڕی میدیایی رووداوی راگەیاند: بێگومان دۆخەکە ئێستا بەراورد بە پێشوو خراپترە، چونکە پێش ١٠ رۆژ یان زیاتر ژمارەی تووشبووان بە ڤایرۆسی کۆرۆنا لە عێراق نزیکەی ٥٠٠ تووشبوو بوو، کەچی ئێستا گەیشتووەتە زیاتر لە ٢٥٠٠ تووشبوو، ئەمە بەو واتەیە کە عێراق بە شێوەیەکی فەرمی و زانستی دووچاری شەپۆلی دووەمی ڤایرۆسی کۆرۆنا بووە.  هەروەها جەواد موسەوی ئاماژەی بەوەش دا، زیادبوونی ژمارەی تووشبووان هاوکاتە لەگەڵ هاتنی جۆری نوێی ڤایرۆسی کۆرۆنا بۆ عێراق، بەڵام ئەوەی مەترسییە ئەوەیە کە بە لەبەرچاوگرتنی دۆخی وڵاتانی جیهان، بێگومان شەپۆلی دووەمی ڤایرۆسی کۆرۆنا لە شەپۆلی یەکەمی ڤایرۆسەکە سەختتر دەبێت، بۆیە هیوادارین هاووڵاتیان پابەندی رێنمایی و رێکارە تەندروستییەکان و دوورەپەرێزی و بەستنی دەمامک بن بۆ خۆپاراستن لە تووشبوون بە ڤایرۆسی کۆرۆنا.  لە بەشێکی دیکەی قسەکانیدا لەبارەی داخستنی شوێنە گشتییەکانەوە موسەوی گوتی: ئەگەر هەیە شوێنە قەرەباڵخەکان دابخرێن، ئەگەریش هەیە قەدەخەی هاتووچۆ لە پارێزگا زۆر تووشبووەکان و گەڕەکە زۆر تووشبووەکان بسەپێندرێت؛ بۆ نموونە لە چەند رۆژی رابردوودا بینیمان کە ژمارەی تووشبووانی کۆرۆنا لە پارێزگاکانی بەسرە، زیقار، سلێمانی و ناوچەی کەرخ لە بەغدا زیاد بوو، بەڵام سەپاندنی قەدەخەی هاتووچۆ لە هەموو عێراق لەم قۆناخەدا زۆر دوورە، هەرچەندە سەپاندنی قەدەخەی هاتووچۆ بەندە بە زۆر زیادبوونی ژمارەی تووشبووان.  دوێنێ هەینی لە راگەیێندراوی وەزارەتی تەندروستی و ژینگەی عێراق لەبارەی ژمارەی تووشبووان لە ٢٤ کاژێردا هاتبوو: ٢ هەزار و ٥٣٠ کەسی دیکە لە عێراق و هەرێمی کوردستان تووشی کۆرۆنا بوون؛ هاوکات ١٠٠٨ تووشبووی دیکەی کۆرۆنا چاکبوونەوە، هەروەها ١٣ تووشبووی دیکەی کۆرۆنا گیانیان لەدەستدا.  تاوەکو ئێستا ٦٣٩ هەزار و ٤٣٨ کەس لە عێراق و هەرێمی کوردستان تووشی کۆرۆنا بوون، ٦٠٤ هەزار و ٨٢٢ لەو تووشبووانە چاکبوونەتەوە، واتا ٩٤.٦ % ـی تێکڕای تووشبووان، هەروەها ٢١ هەزار و ٤٥٩ تووشبووی کۆرۆنا هێشتا چارەسەر وەردەگرن، ٢٥٩ لەو تووشبووانە لەژێر چاودێری چڕدان، ١٣ هەزار و ١٥٧ تووشبووی کۆرۆناش گیانیان لەدەستداوە.