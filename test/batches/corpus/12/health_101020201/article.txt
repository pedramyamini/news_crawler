ئەنتۆنیۆ فاوچی، بەڕێوەبەری پەیمانگەی نیشتمانیی ئەمریکا بۆ نەخۆشییە هەستیاری و گوازراوەکان باس لەوە دەکات، کە حکومەتی فیدراڵیی ئەمریکا هەر لە ئێستاوە داوای کردووە، پێشوەختە ژمارەیەکی زۆری بەشە ڤاکسین دروستبکرێت و بەشێک لە هاووڵاتیانی ئەمریکا، وەکو کارمەندانی تەندروستی، دەتوانن لە مانگی یەکی ساڵی داهاتوو ڤاکسینەکە وەربگرن.   هاوکات وێڕای ئەوەی کە ئەو کاتەی فاوچی بۆ ئامادەبوونی ڤاکسینەکە دیاریدەکات کاتێکی پێوانەییە بۆ دروستکردنی هەر ڤاکسینێک، پێچەوانەی قسەکانی دۆناڵد ترەمپ و ئەندامانی ئیدارەکەیەتی کە رایانگەیاندبوو ڤاکسینی دژە کۆرۆنا لەم مانگەوە بەردەست دەبێت بۆ بەکارهێنان.   فاوچی دەڵێت، ئەو نیگەرانە لەبارەی تێگەییشتنی خەڵک بۆ ڤایرۆسی کۆرۆنا دوای ئەوەی کە پەتاکە لە ماوەی هەڵمەتی بانگەشەی هەڵبژاردنەکانی سەرۆکایەتی بە سیاسی کرا و هیوا دەخوازێت ئەوە نەبێتە هۆی نەمانی متمانەی ئەمریکییەکان لە بەکارهێنانی ڤاکسین.   دکتۆر ئەنتۆنیۆ فاوچی لەو بارەیەوە دەڵێت "ئەوە شتێکی زۆر تراژیدی دەبێت ئەگەر ڤاکسینێکی سەلامەت و کاریگەر بەردەستبوو بە جۆرێک کە بتوانێت ژیانی خەڵکی بپارێزێت، بەڵام بەهۆی نەبوونی متمانەیان بە حکومەت، خەڵک رەتیبکاتەوە بەکاریبێنێت. ئەو کاتە بارودۆخێکی نەخوازراو دێتە ئاراوە".  ئەو پسپۆڕە ئەمریکییە باس لەوە دەکات کە دەبێت ئەمریکییەکان متمانەی تەواویان هەبێت کە پڕۆسەی بەرهەمهێنان و دابەشکردنی ڤاکسینی دژی کۆرۆنا شەفاف دەبێت و بە تەواوی لەسەر بنەمای زانستی دەبێت و پەیوەندی بە سیاسەتەوە نابێت. فاوچی راشیگەیاند، ئەو ئامادەیە لە مانگی یەکی ساڵی داهاتوودا ڤاکسینەکە بەکاربێنێت ئەگەر بەردەستبێت.