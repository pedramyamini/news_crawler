حەمزە رەزیکی، گوتەبێژی بەڕێوەبەرایەتیی تەندروستیی دهۆک بە رادیۆی رووداوی راگەیاند "زیاتر لە ٩٠ کەس لە دهۆک تووشبووی جۆرە گۆڕاوەکەی ڤایرۆسی کۆرۆنان. ئەو تووشبووە نوێیانە هیچ کامیان بەرکەوتنیان لەگەڵ ئەو ١٥ تووشبووەی کۆرۆنای گۆڕاودا نییە کە سێ رۆژ پێش ئێستا راگەیێندران".  رۆژی ٢٨ی شووباتی ٢٠٢١ د. فەرهاد ئیسماعیل، بەڕێوەبەری خۆپاراستنی تەندروستی لە دهۆک رایگەیاند، لە سنووری ئەو پارێزگایەدا ١٥ کەس تووشی ڤایرۆسی کۆرۆنای گۆڕاو بوون.  گوتەبێژی بەڕێوەبەرایەتیی تەندروستیی دهۆک ئاماژەی بەوەش کردووە، رۆژ بە رۆژ دەبینین لە پارێزگای دهۆک ژمارەی تووشبووانی ڤایرۆسی کۆرۆنا لە زیادبووندایە و پێشبینی دەکەن کە ٩٠ % ی ئەو تووشبووانەی ڤایرۆسی کۆرۆنا کە لە دهۆک تۆماردەکرێن، تووشبووی جۆرە گۆڕاوەکەی ڤایرۆسەکە بن.  لە پارێزگای دهۆک مەترسیی ئەوە هەیە کە بەشەکانی چاودێریی چڕ قەرەباڵخ ببن، چونکە زۆربەی تووشبووە دەستنیشانکراوە نوێیەکان تووشبووی کۆرۆنای گۆڕاون.  حەمزە رەزیکی ئاشکرایکرد، تاوەکو ئێستا لە دهۆک منداڵ لەنێو تووشبووی ڤایرۆسی کۆرۆنای گۆڕاودا نییە و هیچ تووشبوویەکیش بە کۆرۆنای گۆڕاو نەمردووە، تووشبووەکانیش لە ٢٠ ساڵەوە تاوەکو ٩٠ ساڵیان تێدایە.  بەرەبەیانی رۆژی سێشەممە ٥٠ هەزار ژەمە ڤاکسین بە فڕۆکەیەک وەکو یەکەم کاروانی ڤاکسینی سینۆفارمی چینی گەیشتە عێراق و هەمان رۆژ لە بەشێک لە کارمەندانی تەندروستی درا و پێنج هەزاریش لەو ڤاکسینە کە پشکی هەرێمی کوردستان بوو گەیشتە هەولێر.  حەمزە رەزیکی گوتی "هێشتا نازانین پارێزگای دهۆک چەندە لەو ڤاکسینەی بەردەکەوێت، بەڵام ئێمە ئامادەکاریی خۆمانمان کردووە".  پێشتر د. سامان بەرزنجی، وەزیری تەندروستیی هەرێمی کوردستان بە رووداوی راگەیاند، بەراورد بە مانگی رابردوو رێژەی تووشبوون بە ڤایرۆسی کۆرۆنا چوار هێندە زیادیکردووە و زۆربەی ئەوانەشی تووشی کۆرۆنا دەبن، تووشبووانی کۆرۆنای گۆڕاون.  کۆی گشتیی ژمارەی تووشبووانی ڤایرۆسی کۆرۆنا لە پارێزگای دهۆک زیاتر لە ٣٦ هەزار کەسە کە زیاتر لە ٣٥ هەزار تووشبوویان چاکبوونەتەوە و ٦٣٤ یشیان مردوون.  تاوەکو ئێستا لە هەرێمی کوردستان نزیکەی ١١٠ هەزار تووشبووی ڤایرۆسی کۆرۆنا تۆمارکراون، لەو ژمارەیە نزیکەی ١٠٤ هەزار تووشبوو چاکبوونەتەوە و سێ هەزار و ٥٢٥ تووشبوویش مردوون.