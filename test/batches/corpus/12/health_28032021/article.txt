دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان لە پەڕەی فەیسبووکی خۆی راگەیێندراوێکی لە ژێر ناونیشانی "هۆشدارییەکی ترسناک" بڵاوکردەوە، تێیدا ئاماژەی بە زۆربوونی ژمارەی تووشبوون و گیانلەدەستدان بە کۆرۆنا کرد و رایگەیاند: "ژمارەیەکی زۆر خەڵک داخڵی نەخۆشخانەکان کراون و قەڕەوێڵەکانی بەشی چاودێری چڕ خەریکە پڕ دەبنەوە و جێگە نامێنێت".  لەبارەی ئاماری تووشبوون بە کۆرۆنا دکتۆر ئاسۆ حەوێزی بە تۆڕی میدیایی رووداوی راگەیاند، تووشبوون و مردن بە کۆرۆنا بەشێوەیەکی مەترسیدار زیاد دەکات، بەجۆرێک، لە ماوەی ١٢ کاژێردا ١٢ تووشبووی کۆرۆنا گیانیان لەدەستداوە و سەدان کەسیش تووشی ڤایرۆسەکە بوون.  لە بەشێکی دیکەی قسەکانیدا گوتەبێژی وەزارەتی تەندروستی گوتی: " ٧٠ - ٨٠ % ی تووشبووان، تووشی ڤایرۆسە گۆڕاوەکە بوون و رێژەی تووشبوونی منداڵانیش بەرزبووەتەوە".  گوتەبێژی وەزارەتی تەندروستی هۆکاری بەرزبوونەوەی ژمارەی تووشبووان بۆ پابەندنەبوونی هاونیشتمانیان بە رێنوێنییە تەندروستییەکان دەگەڕێنێتەوە. لەبارەی رێکارەکانی خۆپارێزیش گوتی: "وەزارەتی تەندروستی دەستی بە هەڵسەنگاندنی دۆخەکە کردووە و تاوەکو ئێستاش بەردەوامە، بە دڵنیاییەوە پێشنیازی نوێ دەدرێت بە لیژنەی باڵای بەرەنگاربوونەوەی کۆرۆنا بۆ ئەوەی بڕیاری لەبارەوە بدات".  لەلایەکی دیکەوە دوێنێ دکتۆر هێرش سەید سەلیم، جێگری بەڕێوەبەری گشتیی تەندروستیی سلێمانی بە رادیۆی رووداوی راگەیاند، ژمارەی تووشبوون بە کۆرۆنا لە سلێمانی لە زیادبووندایە، ٩٥ % ئەو کەسانەی تووشدەبن کۆرۆنای گۆراویان هەیە.  لە بەشێکی دیکەی قسەکانیدا جێگری بەڕێوەبەری گشتیی تەندروستیی سلێمانی گوتی: "ئێمە پێشتریش هۆشداریمان داوە لە تێکەڵبوونی خەڵک و چالاکییە گشتییەکان، بەڵام بەداخەوە هیچ پابەندییەک نابینین، تاوەکو ئێستاش دۆخەکە لەدەست دەرنەچووە و تەنیا لە دوو نەخۆشخانەی سلێمانی نەخۆشی کۆرۆنا هەن".  بەپێی دوایین ئاماری وەزارەتی تەندروستی لەبارەی تووشبوونی کۆرۆنا، دوێنێ کاژێر ١٥: ٠٠ خولەک لە ئاماری ٢٤ کاژێری رابردوو، ٤١٧ تووشبووی نوێی ڤایرۆسەکە دەستنیشانکران و لەو ماوەدا ٥ تووشبووی کۆرۆنا گیانیان لەدەستدا، هاوکات ٣٠٧ تووشبووی پێشووش چاکبوونەوە.  ئاماری گشتی کۆرۆنا لە هەرێمی کوردستان:  پشکنینەکان: ١٣٥٠١٨٨ پشکنین  ئەوانەی لەژێر چارەسەردان: ٦٧١٧ کەس