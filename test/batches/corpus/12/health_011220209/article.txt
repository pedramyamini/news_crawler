جەنەراڵ پۆل ئۆسترۆوسکی کە بەرپرسی بەرهەمهێنان، دابینکردن و دابەشکردنی ڤاکسینی دژە کۆرۆنایە لە یەکەی  ئۆپەراسیۆنەکانی دابینکردنی خێرای ڤاکسین رایگەیاند، تاوەکو مانگی حوزەیرانی ٢٠٢١ هەر کەسێك بیەوێت بە ڤاکسین بکوترێت، ئەوا ڤاکسین دابینکراوە و دەتوانرێت ئەو کارەی بۆ بکرێت.  ئەو بەرپرسە ئەمریکییە گوتیشی "بەر لە مانگی حوزەیرانی ٢٠٢١ زیاتر لە ٣٠٠ ملیۆن ژەمە ڤاکسین لە سەرانسەری ئەمریکادا دابیندەکرێن".  بەگوێرەی راپرسییەکی ناوەندی گالۆپ دەرکەوتووە لە ٥٨ % ی ئەوانەی لە راپرسییەکەدا بەشداربوون، ئامادەی وەرگرتنی ڤاکسینن، لەکاتێکدا لە راپرسییەکی مانگی ٩ی ئەمساڵ ئەو رێژەیە ٥٠ % بووە".  سەبارەت بەوەی کە ئایا چ کەسێک پێش کەسانی دیکە ڤاکسینەکەی لێدەدرێت، بڕیارە رۆژی پێنجشەممە ٤ی کانوونی یەکەم لە پانێلێکی تایبەتی ناوەندی کۆنترۆڵکردن و رێگریکردن لە بڵاوبوونەوەی نەخۆشییەکان بە بەشداریی راوێژکار و شارەزایانی تەندروستی و کۆمەڵایەتیی ئەمریکا بڕیار لەسەر ئەو بابەتە بدرێت.  پێشبینی دەکرێت لە پانێلەکەدا پێشنیازی ئەوە بکرێت کە سەرەتا ٢٢ ملیۆن کارمەندی کەرتی تەندروستیی ئەمریکا ڤاکسینەکەیان لێبدرێت، هاوکات لەگەڵ زیاتر لە سێ ملیۆن کەسی دیکەش لە بەساڵاچووان و ئەوانەشیان کە نەخۆشیی درێژخایەنیان هەیە.