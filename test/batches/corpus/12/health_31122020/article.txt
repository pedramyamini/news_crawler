فارس بریفکانی، جێگری سەرۆکی لیژنەی تەندروستیی پەرلەمانی عێراق بە تۆڕی میدیایی رووداوی راگەیاند، تائێستا هیچ تووشبوویەکی جۆرە نوێیەکەی ڤایرۆسی کۆرۆنا لە عێراق دەستنیشاننەکراوە، بەڵام دوو کەس کە لە بەریتانیا گەڕاونەتەوە، کەرەنتینکراون و گوماندەکرێت تووشبووی جۆرە نوێیەکەی کۆرۆنا بن، ئێستا پشکنینەکانیان لە تاقیگەیە و هێشتا وەڵامەکەی دەرنەچووە.  لەبارەی کڕینی ڤاکسینەوە لەلایەن حکومەتەوە، جێگری سەرۆکی لیژنەی تەندروستیی پەرلەمانی عێراق ئاماژەی بەوەکرد، بەپێی ئەو گرێبەستانەی کە کراون، بە دوو قۆناخ ڤاکسین دەگاتە عێراق، لە قۆناخی یەکەمدا ١ ملیۆن و ٥٥٠ هەزار ژەمە ڤاکسینی ڤایزەر دەبێت و لە قۆناخی دووەمیشدا ١٦ ملیۆن ژەم دەکڕێت، بەڵام تاوەکو ئێستا دیارینەکراوە کام جۆری ڤاکسین دەبێت و ئەوەش رێکخراوی تەندروستی جیهانی یەکلایی دەکاتەوە.  تاوەکو ئێستا کاتی گەیشتنی ڤاکسینەکان دیارینەکراوە، بەڵام بە گوتەی فارس بریفکانی، لە سێ مانگی سەرەتای ساڵی ٢٠٢١ هەردوو قۆناخەکە دەگات و پشکی هەرێمی کوردستانیش نزیکەی ٢٠ % دەبێت.