لە رۆژهەڵاتی ناوەڕاست زیاتر لە سێ ملیۆن و ٦٠٠ هەزار تووشبووی کۆرۆنا تۆمارکراون. لقی رۆژهەڵاتی ناوەڕاستی رێکخراوی تەندروستیی جیهانییش جەخت لەوە دەکاتەوە، بۆ کۆتاییهێنان بە پەتاکە پێویستە هەموو کەسێک بکوترێت.  حەمەد مەنزەری، بەڕێوەبەری لقی رۆژهەڵاتی ناوەڕاستی رێکخراوی تەندروستیی جیهانی دەڵێت "هەواڵی نزیکبوونەوەی بەردەستبوونی ڤاکسینێک یان زیاتر دژی کۆرۆنا، هیوای پێمان بەخشی، بەڵام ڤاکسین چارەسەری جادوویی نییە بۆ کۆتاییهێنان بەم پەتایە. مەترسیی گواستنەوەی ڤایرۆسەکە هەر دەمێنێت تاوەکو ئەوکاتەی هەموو کەسێک دەکوترێت".  دوای ئەوەی کۆمپانیاکانی مۆدێرنا، فایزەر و بایۆنتێک رایانگەیاند ڤاکسینەکانیان بە رێژەی سەرووی ٩٠ % سەرکەوتنیان بەدەستهێناوە، وڵاتانی جیهان کەوتنە پەلەکردن لە واژۆکردنی گرێبەست، بۆئەوەی ڤاکسین بۆ هاووڵاتییانیان بکڕن.  مستەفا کازمی، سەرۆکوەزیرانی عێراقیش ئاماژە بەوە دەکات، حکومەت بڕیاریداوە رێککەوتن لەگەڵ هاوپەیمانیی نێودەوڵەتی ڤاکسین بکات بۆ دابینکردنی ڤاکسین بۆ هاووڵاتییانی عێراق.  سەرۆکوەزیرانی عێراق رایگەیاند "ئێمە بڕگەیەکی تایبەت لە کۆبوونەوەکەمان بۆ پێشهاتەکانی کۆرۆنا و ئەو ڤاکسینە نوێیەی کە لە راگەیاندنەکانی جیهانەوە باسی لێدەکرێت تەرخانکرد. هەموو هەوڵێک دەدەین بۆئەوەی بە زووترین کات ئەو ڤاکسینە بەردەستبکەین. لیژنەی باڵای تەندروستی و سەلامەتی بڕیاریدا عێراق لەگەڵ هاوپەیمانیی نێودەوڵەتیی ڤاکسین رێککەوتنێک بکات بۆ مسۆگەرکردنی بەشی عێراق لەو ڤاکسینە".  ئەنجامی قۆناخی سێیەمی تاقیکردنەوەی ڤاکسینی هاوبەشی کۆمپانیاکانی فایزەر و بایۆنتێک و ڤاکسینی کۆمپانیای مۆدێرنا دەریدەخەن کە بە رێژەی ٩٥ % کاریگەر و سەلامەتن. لەم کاتەدا، چاوەڕێی ئەوە دەکەن ئاژانسی خۆراک و دەرمانی ئەمریکا مۆڵەتیان پێبدات بۆئەوەی ڤاکسینەکانیان بۆ بارودۆخی فریاگوزاری بەکاربهێندرێن.  ئاژانسە ئەمریکییەکە پێش ئەوەی مۆڵەتیان پێبدات، وردبینی و پێداچوونەوە بۆ داتای دوو مانگ لە بەدواداچوونی رەوشی تەندروستیی ئەو خۆبەخشانە دەکات کە لە قۆناخی سێیەمدا ڤاکسینەکانیان لەسەر تاقیکراوەتەوە.