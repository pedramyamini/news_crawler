سەرچاوە میدیاییەکە ئاماژە بە نامەیەکی دزەپێکراوی چارلس میشێل، سەرۆکی ئەنجوومەنی یەکێتیی ئەوروپا دەکات کە تێیدا باس لە گرتنەبەری رێکاری بەپەلە و نائاسایی دەکات بە مەبەستی رێگریکردن لە کەمیی ڤاکسینی دژە کۆرۆنا لە یەکێتیی ئەوروپا و گەرەنتیکردنی گەیشتنی بڕە ڤاکسینی پێویست بە دانیشتووانی وڵاتانی ئەندامی یەکێتییەکە.  لە دوو رۆژی رابردوودا، یەکێتیی ئەوروپا رەخنەی تووندی لە کۆمپانیای ئەسترازینکای بەریتانی - سوێدی گرت لە دواکەوتنی رادەستکردنی پشکی یەکێتیی ئەوروپا لە ڤاکسینەکە و کۆمپانیاکەی بە فرۆشتنی ئەو بڕە ڤاکسینە بە بەریتانیا تۆمەتبارکرد.  لە نامەکەی سەرۆکی ئەنجوومەنی یەکێتیی ئەوروپادا، کە ئاراستەی سەرۆکەکانی نەمسا، کۆماری چیک، دانیمارک و یۆنان کراوە، رایگەیاندووە، گرتنەبەری رێکاری بەپەلە و نائاسایی رێگە بە یەکێتیی ئەوروپا دەدات گەرەنتیی بەرهەمهێنان و هاوردەکردنی بڕە ڤاکسینی پێویست بۆ ئەندامانی یەکێتییەکە بکەن.  هاوکات یەکێتیی ئەوروپا تاوتوێی پەکخستنی هاوردەکردنی ڤاکسینی دژە کۆرۆنای فایزەر بۆ بەریتانیا دەکات کە تاوەکو ئێستا پێشوەختە ٤٠ ملیۆن ژەمە ڤاکسینی کڕیوە.  تاوەکو ئێستا لە کۆی نزیکەی ٤٤٦ ملیۆنی دانیشتووانەکەی یەکێتیی ئەوروپا، تەنیا لە ٢ % یان ڤاکسینی دژە کۆرۆنایان پێدراوە.