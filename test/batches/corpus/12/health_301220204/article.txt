بەرپرسانی تەندروستیی بەریتانیا دەڵێن، یەکەم تووشبووی کۆرۆنای گۆڕاو لە مانگی ئەیلوول تۆمارکراوە، بەڵام لە نێوەڕاستی کانوونی یەکەم زانیارییان لەبارەی ڤایرۆسێکی نوێ بڵاوکردووەتەوە. بەپێی ئەو توێژینەوانەی لەسەر ڤایرۆسەکە کراون، جیاوازی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە.  بەو پێیەی بەریتانیا سەرچاوەی بڵاوبوونەوەی کۆرۆنای گۆڕاوە و، بەشێکی زۆری هاتووچۆکانی وڵاتەکە لەگەڵ وڵاتانی یەکێتیی ئەوروپایە، کۆرۆنای گۆڕاو لە وڵاتە ئەوروپییەکان زۆرتر بڵاوبووەتەوە بەراورد بە کیشوەرەکانی دیکە. تاوەکو ئێستا لە سوێد، فەرەنسا، ئیسپانیا، سویسرا، دانیمارک، هۆڵەندا، ئەڵمانیا و ئیتاڵیا کۆرۆنای گۆڕاو تۆمارکراوە.  وڵاتانی رۆژهەڵاتی نێوەڕاستیش بێبەش نەبوون لە جۆرە نوێیەکەی کۆرۆنا، سەرەتا لە ٢١ ـی کانوونی یەکەم ڤایرۆسەکە لە لوبنان تۆمارکرا. دوای نزیکەی هەفتەیەک حکومەتی ئیمارات رایگەیاند کە چەند تووشبوویەکی کۆرۆنای گۆڕاویان تۆمارکردووە.   لایەنە تەندروستییەکان لە سەرەتای بڵاوبوونەوەی کۆرۆنای گۆڕاو ترسی ئەوەیان هەبوو کە ڤاکسینەکانی کۆرۆنا نەتوانن رێگری لەو جۆرە نوێیە بکەن، بەڵام ئوگور شاهین، سەرۆکی جێبەجێکاری کۆمپانیای بایۆنتێک لە کۆنگرەیەکی رۆژنامەڤانیدا رایگەیاند: "بەپێی زانست، ئەگەرێکی زۆری هەیە کە ڤاکسینەکەمان بتوانیت زاڵ ببێت بەسەر جۆرە نوێکەی کۆرۆنا، بەڵام ئەگەر پێویست بکات دەتوانین لە ماوەی شەش هەفتەدا ڤاکسینێکی تایبەت بەو جۆرەی کۆرۆنا دروستبکەین".  هەروەها ڤیڤێک مۆرسی، بەربژێری جۆ بایدن، سەرۆکی هەڵبژێردراوی ئەمریکا بۆ سەرۆکی جێبەجێکاری تەندروستیی ئەمریکا لەبارەی کاریگەریی ڤاکسینەکان لەسەر کۆرۆنای گۆڕاو دەڵێت: "هیچ بەڵگەیەک نییە بیسەلمێنێت کە ڤاکسینەکانی پێشتر ناتوانن رێگری لە جۆرە نوێکەی کۆرۆنا بکەن".  کەمتر لە هەفتەیەک دوای ئەوەی لایەنی تەندروستیی بەریتانیا بە فەرمی دۆزینەوەی جۆرێکی نوێی کۆرۆنای راگەیاند بۆریس جۆنسن، سەرۆکوەزیرانی بەریتانیا کۆبوونەوەیەکی لەگەڵ حکومەتی وڵاتەکەی کرد و، دواتر لە کۆنگرەیەکی رۆژنامەڤانیدا رایگەیاند: پێویستە دووبارە قەدەخەیەکی تووندی هاتووچۆ جێبەجێبکەن، چونکە ژمارەی تووشبووانی کۆرۆنا بەشێوەیەکی "بەرچاو زیادی کردووە".  بەشێکی دیکەی ئەو وڵاتانەی کە کۆرۆنای گۆڕاویان تێدا تۆمارکراوە بریتین لە: کەنەدا، ژاپۆن، سەنگاپوورە، ئوسترالیا، هیندستان، کۆریای باشوور و پاکستان. دوایین وڵاتیش کۆرۆنای گۆڕاوی تێدا تۆمارکرا ئەمریکا بوو کە تووشبووەکە گەنجێکی تەمەن ٢٠ ساڵی دانیشتووی ویلایەتی کۆلۆرادۆیە.     پێشتر د. مایکڵ وروبێی، بەرپرسی بەشی ژینگەزانی لە زانکۆی ئاریزۆنا پێشبینی کردبوو بە سەدان ئەمریکی تووشی کۆڕۆنای گۆڕاو بووبن، چونکە ئەم ڤایرۆسە لە مانگی ئەیلوولەوە لە بەریتانیا هەبووە بۆیە رەنگە لە ناوەڕاستەکانی تشرینی دووەم هاتبێتە ئەمریکا.