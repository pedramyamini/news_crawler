ژان کاستیکس، سەرۆکوەزیرانی فەرەنسا رایگەیاند، لە نیسانی رابردوودا تووشبوون بە ڤایرۆسی کۆرۆنا لە وڵاتەکەی گەیشتە لووتکە، بەڵام بارودۆخی ئێستای تەندروستیی وڵات لەو کاتەش خراپترە.  سەرۆکوەزیرانی فەرەنسا دەشڵێت، ئامانجی حکومەت کۆنترۆڵکردنی بڵاوبوونەوەی ڤایرۆسەکەیە و هیوای خواست لە چەند هەفتەی داهاتوودا بتوانن ئەو ئامانجە بەدەستبهێنن، ئەوەشی نەشاردەوە کە نابێت هاووڵاتییان چاوەڕوانی ئەوەبن ئاهەنگی کریسمیسی ئەمساڵ هاوشێوەی کریسمسی ساڵانی رابردوو بێت.  بە گوتەی ژان کاستیکس "لە ماوەی چەند رۆژی رابردوودا لە هەر ٣٠ چرکەیەکدا تووشبوویەکی کۆرۆنا گوێزراوەتەوە نەخۆشخانە و لە هەر سێ خولەکێکیشدا کەسێک گوێزراوەتەوە بەشی چاودێریی چڕ. ٤٠ % ی ئەوانەی گوێزراونەتەوە بەشی چاودێریی چڕ، تەمەنیان لە خوار ٦٥ ساڵەوەیە. پەیوەندیدار بە ژمارەی ئەو کەسانەی گوێزراونەتەوە بۆ نەخۆشخانە، ژمارەکە لە ژمارەی تووشبووان لە مانگی نیسان بەرزترە".  لە ٢٤ کاژێری رابردوودا ٣٣ هەزار و ١٧٢ تووشبووی کۆرۆنا لە فەرەنسا تۆمارکراون و ٤٢٥ تووشبووش گیانیان لەدەستداوە.  تاوەکو ئێستا نزیکەی دوو ملیۆن تووشبووی کۆرۆنا لەو وڵاتە ئەوروپییە تۆمارکراون، لەو ژمارەیەش ٤٢ هەزار و ٩٦٠ تووشبوویان گیانیان لەدەستداوە.