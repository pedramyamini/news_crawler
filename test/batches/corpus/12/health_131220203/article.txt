هەواڵە دڵخۆشکەرەکە بۆ مرۆڤایەتی، لە نێو ترس و دووپاتکردنەوەی دەزگا تەندروستییە جیهانییەکانەوە بەرهەمهات، کە هۆشداری لە زستانێکی تۆقێنەر و پڕ ژمارەی تووشبوون و گیانلەدەستدان بە کۆرۆنایان، رادەگەیاند.  چەند رۆژێکی کەم پاش راگەیاندنی کۆمپانیاکانی فایزەر و بایۆنتێک، بەسەرکەوتنی سێیەم تاقیکردنەوەی پێکوتەکە لەسەر مرۆڤ و گەیشتنی کاریگەریی پێکوتەکە بە رێژەی ٩٤ %. جیهان قۆناخی پاش دۆزینەوەی پێکوتەکەی دەستپێکرد، قۆناخی کڕین، بارکردن و گواستنەوە و پاشان کوتانی مرۆڤایەتی.  خێرایی دۆزینەوەی پێکوتەکە، گومانی لای زۆر کەس دروستکردووە، بەتایبەت کە هەندێک زانیاری دەستاودەستی پێدەکرێت و باس لەوەدەکەن، پڕۆسەی پەرەپێدانی پێکوتەکە، لەبری ئەوەی چەند ساڵێکی پێبچێت، بەتەنیا ٩ مانگ بەرهەمهێنراوە، بەڵام گومانەکان پووچەڵبوونەوە، کاتێک دەزگا فەرمییەکانی پشکنینی دەرمان لە ویلایەتە یەکگرتووەکانی ئەمریکا، ئەڵمانیا و بەریتانیا و تەنانەت رێکخراوی تەندروستیی جیهانیش، سەلامەتیی پێکوتەکە و رێگەدان بەبەکارهێنانیان راگەیاند.  ئێستا پرسیاری زۆرینە ئەوەیە، چۆن فایزەر بەو خێرایی و متمانە قووڵەوە، لەگەڵ بایۆنتێکی هاوکاریدا پێکوتەکەی بەرهەمهێنا.  چیرۆکی دۆزینەوەی پێکوتەکە، لە مشتومڕێکی تووندی نێوان بەڕێوەبەرەکانی کۆمپانیای فایزەردا، گەڵاڵە بوو. کاتێک کۆرۆنا لە جیهاندا شەپۆلەکانی یەکەمی خۆیدەدا و رۆژانە کێرڤی تووشبووان و مردووان بەنەخۆشییەکە، روو لە هەڵکشان بوو، مشتومڕەکان لە نێو کۆمپانیاکەدا زیاتر و زیاتر دەبوون، لەسەر پێویستی گەیشتنە پێکوتەیەک بۆ رزگارکردنی مرۆڤایەتی لەو پەتایە.  سەیرەکە ئەوەیە، کۆرۆنا خۆی رێگربوو لەوەی بەرپرسانی کۆمپانیای فایزەری ئەمریکی، رووبەڕوو گفتوگۆ لەسەر دۆزینەوەی دەرمانەکە بکەن، بەڵکو رێوشوێنەکانی کارکردن لەسەردەمی کۆرۆنا و گۆڕینی مشتومڕەکان لە راستەوخۆ و بەرامبەرەوە بۆ پەیوەندی ڤیدیۆیی، ئومێدی دۆزینەوەی دەرمانێکی هێنایە ئاراوە، مرۆڤ لە دابڕان و دووربەدووریی رزگار بکات.  ئالبێرت بۆرلا، بەڕێوەبەری جێبەجێکاری کۆمپانیای فایزەر، لە نیویۆرکەوە پەیوەندییەکی ڤیدیۆیی لەگەڵ مایک ماکدێرمۆت، بەڕێوەبەری بەشی دروستکردنی کۆمپانیاکەدا کرد. ئەوکات هێشتا گەیشتن بە پێکوتەیەک بۆ نەخۆشییەکە، وەک خەونێک و خەیاڵێکی رۆمانسی دەهاتە بەرچاو.  لە تاقیگەکانی بەردەستی ماکدیرمۆتدا، تاقیکردنەوە، پشکنین و گەڕانی بەردەوام بەدوای نهێنی و کۆدەکانی ڤایرۆسی هۆکار بۆ نەخۆشییەکە سەریانهەڵدابوو. ئەوکات تیمەکەی نێو تاقیگەکان، هەرچەندە ئومێدی زۆریان نەبوو، هەنگاوێکی ئەوتۆشیان نەنابوو، بەڵام لە ژێر گوشارێکی زۆردا بوون.  گوشارەکان لە ژمارەی زۆری قوربانییەکانەوە سەرچاوەی دەگرت، لە هەواڵی بەپەلەی ئەو تەلەڤزیۆنانەی لە هۆڵەکانی پشووی پشتی تاقیگەکاندا بوون و بەردەوام ژمارەی تۆقێنەریان بڵاودەکردەوە، ئەو شریتە هەواڵییانەی مردن لە جیهاندا، وایکردبوو ئەوانەی ناو تاقیگەکانی فایزەر، هەست بە گوشاری زیاتر لەسەر سنگی خۆیان بکەن و هەموو ساتێک ئەو پرسیارە بکەن، دەتوانین چی بکەین.  تیمە دۆزەرەوەکە، لە گەڕان و گەڕانی بەردەوام، بەردەوامبوون، ئەوان گوشارێکی زۆریان لەسەربوو، گوشارێک لە هەموو دونیاوە سەرچاوەی دەگرت و بەسەر سەری ئەوانەوە ئۆقرەی دەگرت. وێڕای ئەو دۆخە شێتانەیە، بەڕێوەبەرە جێبەجێکارەکە، گوشاری زیاتری دەکرد، دەیویست زوو گەیشتن بە پێکوتەکە بەرهەم بەدەستەوە بدات.  بەڕێوەبەری دروستکردن لە کۆمپانیاکە، نەیدەزانی چی بکات، ئەو لە ڤیدیۆ کۆڵەکەدا، بە بۆرلای گوت: "ئەوەی دەیکەی بەڕاستی پەرجووە، بەڵام تۆ داوای زۆر زیاترمان لێدەکەیت".  بەرهەمهێنەرە ئەمریکییەکان، هەنگاوی بچووکیان نابوو، سەرقاڵی شیکردنەوەی پێکهاتە جینییەکانی ئەو ڤایرۆسە بوون کە بە کۆڤید ١٩ ناسراوە، بەڵام هێشتا لەبەردەم لوغزێکی گەورەدابوون، چونکە نموونەکانی بەردەستی ئەوان، دیواری ناوکە پڕۆتینییەکانی ڤایرۆسەکە، کە بەسەر ڤایرۆسەکەوە هەبوون، دروستکردنەوەیان ماوەیەکی زۆری دەویست.  زانا ئەڵمانییەکانی کۆمپانیای ' بایۆنتێک ' ی ئەڵمانی، ئەو هەواڵەیان دایە ئەمریکییەکان کە توانیوویانە هەنگاوێکی گەورە بەرەو ناوکە پڕۆتینی ڤایرۆسەکە بنێن. ئەو هەنگاوە لەوەدا بەرجەستە بوو کە ئەڵمانییەکان رێگەکەیان کورتکردەوە، بەتایبەت کە ئەوان روویانکردە دروستکردنی مادەیەک هاوتای "mRNA" کە ڤایرۆسەکە هەڵگریەتی، لەبری ئەوەی ماوەیەکی زۆر و چەندین مانگ سەرقاڵی، دروستکردنەوەی ئەو مادەیە بن.  ئەوەی ' بایۆنتێک ' بەئاسانی کردی، بریتیبوو لە دیزاینکردنی "mRNA" کە هەڵگری کۆدی دی ئێن ئەی، ناوکە پرۆتینییەکانی ناو ئەو بەرگەیە کە رووپۆشی ڤایرۆسی کۆرۆنای کردووە، ئەو مادەیە دەیتوانی خانەکانی سیستمی بەرگریی لەشی مرۆڤ بوروژێنێت، بۆ دروستکردنی دژە تەن هاوشێوەی ئەوەی ڤایرۆسە راستەقینەکەی بەرکەوتبێت.  ئەمە سەرەتای هەنگاوە راستەقینەکان بوو، لەپێناو گەیشتنە پێکوتە راستەقینەکەدا، دۆزینەوەی ئەو مادەیەی دەیتوانی وروژاندن لە لەشی مرۆڤدا بەرامبەر تەنۆچکەکانی هاوتای ڤایرۆسی کۆرۆنا دروست بکات، سەرەتای رەواندنەوەی تەمە قورسەکەی چەندین مانگ لە باڵادەستبوونی کۆرۆنا بوو.  ئەوەی هەردوو کۆمپانیا پێیگەیشتبوون. ئەوەی تاقیگەکانی ئەمریکا و ئەڵمانیا بەرهەمیانهێنابوو، سەرئەنجام هەردوو کۆمپانیای خستە بەردەم پێویستیی رێکەوتنی هاوبەش بۆ یەکخستنی هەوڵەکان لەپێناو گەیشتنە پێکوتە کاریگەرەکەدا.  دوای یەکخستنی هەوڵەکان، ئیدی پەڕینەوە بۆ قۆناخی تاقیکردنەوەی پێکوتەکە لەسەر جەستەی مرۆڤ دەستیپێکرد.  هەمیشە تاقیکردنەوەی پێکوتەکان بە سێ قۆناخ دەکرێت، سەرەتا تاقیکردنەوە لەسەر ژمارەیەک کەسی دیاریکراو، بۆ دڵنیابوونەوە لە نەبوونی هەڕەشە لەسەر سەلامەتیی کەسەکان.  بۆ کورتکردنەوەی رێگەکە، توێژەرانی ' فایزەر و بایۆنتێک '، رێگەیەکی ناباویان گرتەبەر. هەرلەسەرەتاوە پەنابرایە بەرئەوەی لەبری دروستکردنی یەکجۆر پێکوتە و چاوەڕێکردن بۆ دەرکەوتنی ئەنجام و کاریگەرییەکانی، توێژەرەکان، چەندین پێکوتەیان لەیەک کاتدا دروستکرد، هەر زووش لەگەڵ دامەزراوەی خۆراک و دەرمانی ئەمریکیدا رێکەوتن لەسەرئەوەی رۆژانە زانیاری و ئەنجامی تاقیکردنەوەکانیان بۆ بنێرن، ئەمەش وەک هەنگاوێک بۆ کەمکردنەوەی کاتی پێویست.  هەردوو کۆمپانیا ئەوکات ٢٠ پێکهاتەی جیاوازی پێکوتەکەیان بەرهەمهێنابوو، کاتێک تاقیکردنەوەکان گەیشتنە رۆژی ١٢ی نیسانی رابردوو، کۆی ١٦ دانە لەو پێکوتانە لە دووبارەکردنەوە دوورخرانەوە، چونکە کاریگەرییەکی ئەوتۆیان لەسەر جەستەی مرۆڤ نەبوو بۆ بەرگرتن لە نەخۆشییەکە.  هەنگاوێکی دیکەی کورتکردنەوەی رێگەی گەیشتن بە پێکوتەکە، بریتیبوو لە تاقیکردنەوە لەسەر ئاژەڵ و مرۆڤ پێکەوە. هەمیشە واباوە پێکوتە بەرهەمهێنراوەکان لەسەر ئاژەڵ تاقیدەکرێنەوە و پاشان مرۆڤ، بەڵام دۆخە پەرێشانە مرۆییەکە، زاناکانی ناچارکرد، لەگەڵ بەرهەمهێنانی زیاد لە گیراوەیەکی جیاوازی پێکوتەکەدا، بەیەکجار تاقیکردنەوەکان لەسەر ئاژەڵ و مرۆڤ بکەن، لەگەڵ مرۆڤدا، مەیموونیش هەمان پێکوتەیان پێدرا.  ئەوکات کەسێکی دیکە لە کۆمپانیا ئەمریکییەکە هاتەوە سەرهێڵ، بۆ گوشارکردن لەپێناو زیادکردنی هەوڵەکانی دۆزینەوەی پێکوتەکەدا. کاترین جانسن، پەیوەندی بە مایک ماکدێرمۆتەوە کرد و گوتی: "پێویستیمان بەخێراییە.. دەبێ جارێکی دیکە بیر لەوە بکەیتەوە سیستمی کارکردنت چۆن بەڕێوەدەچێت؟ ".  بەچوونە ناو مانگی حوزەیرانەوە، ئەنجامە سەرەتاییەکانی یەکەم پێکوتەی کاریگەر لە نێو چوار پێکوتەدا دەرکەوتن.  مانگی دواتر، زانیارییە تۆمارکراوە رۆژانەییەکان، دەریخست پێکوتەی دووەم، لە نێو هەر چوار پێکوتەکەدا، زۆرترین کاریگەریی هەیە و دەکرێ ئەوە ببێتە تاکە پێکوتەی کار لەسەرکراو و بەرهەمهێنراوی کۆمپانیاکە.  بۆ زیاتر خێراکردنی ئەرکەکە، کۆمپانیای فایزەر بودجەی هەوڵەکانی بەرهەمهێنانی پێکوتەکەی دووقاتکرد، پەنای بردە بەر چەندین کارگەی بەرهەمهێنان لە چەندین وڵاتی جیاواز، بۆ دووهێندەکردنی بەرهەمەکانی.  رۆژی ٢٧ی تەمووز، هەنگاوێکی دیکەی گرنگ لە پێشهاتەکانی بەرهەمهێنانی ڤاکسینەکە دەستیپێکرد، کۆمپانیاکە دەستیکرد بەدوایین قۆناخی تاقیکردنەوەی ئەو پێکوتەیەی بڕیاردرابوو وەک تاکە پێکوتەی کۆمپانیاکە پشتی پێببەسترێت.  رۆژی ٢٧ی تەمووز، چوار خۆبەخش لە هۆڵەکانی زانکۆی رۆچستەردا دەرکەوتن، ئەوان خۆیان یەکلاییکردبووەوە لەوەی دەیانەوێت جەستەیان بکەن بە کێڵگەی تاقیکردنەوەیەک کە بۆی هەیە مرۆڤایەتی رزگار بکات. ئەو رۆژە لەسەر پێخەفەکانی زانکۆی رۆچستەر هەر چوار خۆبەخشەکە درێژبوون و کاتێک پزیشک و پەرستارەکان بۆ دواجار لێیان پرسین: دڵنیان لەو کارەی دەتانەوێت بیکەن؟ ئەوان بەئەرێنی وەڵامیان دایەوە و لەوێوە گەیشتن بە پێکوتە کاریگەر و راستەقینەکە.  هەرچەندە دوا تاقیکردنەوەی پێکوتەکە لەسەرەتاوە کۆمەڵێک کێشەی بۆ دروستبوو، بەڵام لە سەرەتاکانی ئەیلوولدا، زانیارییە تۆمارکراوە رۆژانەییەکانی جەستەی نەخۆشەکان و پشکنینەکان هەواڵی دڵخۆشکەریان راگەیاند، ئەمە کاتێک روویدا کە دەرکەوت رێژەی سەرکەوتنی پێکوتەکە بەسەر کۆرۆنادا ٩٠ لەسەد کاریگەریی هەیە و بێ کاریگەریی لاوەکییە.  فایزەر و بایۆنتێک، هەرزوو خۆیان لەوەدا یەکلاکردەوە لە بەرهەمهێنانی پێکوتەکەیان بەردەوامبن، لە کاتێکدا هێشتا ئەنجامی تاقیکردنەوە و بەکارهێنانی پێکوتەکە لەسەداسەد دڵنیایی بەدەستنەهێنابوو. هەردوو کۆمپانیا لە دوو بەرەی جیاوازدا کاریاندەکرد، بەرەیەک بۆ تاقیکردنەوەی پێکوتەکە لەسەر خۆبەخشەکان، تۆمارکردنی گۆڕانکاری و چاودێری نەخۆشەکان. لەگەڵیدا بەردەوام ناردنی زانیارییەکان بۆ دەسەڵاتدارانی تەندروستی چەندین وڵات، لەپێناو ئاگاداربوون لە دوا پەرەسەندنەکانی پێکوتەکە.  بەرەی دووەمی کارکردنی هەردوو کۆمپانیا درێژەدان بەبەرهەمهێنانی پێکوتەکە بوو، هەموو ئەوانە پێکەوە، رۆڵیان هەبوو پێکوتەکە بەبڕێکی زۆر و لە ماوەیەکی کورت و کەمدا، چاو بەدونیا هەڵبهێنێت. پاشانیش بەفراوانی بەدونیادا بڵاوبکرێتەوە، هەر هێندەی رەزامەندی دەوڵەتان بۆ بەکارهێنانی درا. ئەو چاوەڕوانییە لەسەردەستی بەریتانییەکان کۆتاییهات، کاتێک رەزامەندبوون لەسەر بەکارهێنانی پێکوتەکە و هەڵمەتی فراوانی کوتانیان دەستپێکرد، بەرلەویش ئەڵمانییەکان کە لە وردەکاری کارەکانی هەردوو کۆمپانیا ئاگاداربوون، هەر زوو رایانگەیاند رێوشوێنەکان بۆ دەستکردن بەهەڵمەتی کوتان ئامادە دەکەن.  ئەو رۆژەی، بەڕێوەبەری تاقیگەکانی کۆمپانیا فایزەر قسەی بۆ رۆژنامەی ' وۆڵ ستریت جۆرناڵ ' کرد لەبارەی کارەکەوە، گوتی: "هەمیشە هەوڵدەدەم ئەستێرەکان راو بکەم، لەبەرئەوەی دەزانم ئەگەر نەتوانم ئەستێرەکانیش بخەمە داوەکەمەوە، دەتوانم لەسەر یەکێکیان بنیشمەوە"، بەوە کۆتاییپێهێنا، "بەڵام وا دیارە ئێستا ئێمە خەونەکەمان بەدیهێنا، بەکردەنی لەسەر ئەستێرەیەک نیشتینەوە".  مایک ماکدێرمۆت ئەستێرەبوونی بەخۆی و بە هاوڕێکانی بەخشی، بێگومان بەو کۆمپانیایانەش کە کاری لەگەڵدا کردن، ئەستەمە مرۆڤایەتی بەئاسانی ئازارەکانی دەستی کۆرۆنا لەبیر بکات، لەوەش ئەستەمتر، ئەوەیە مرۆڤایەتی لەبیری بچێتەوە ژمارەیەک ژن و پیاو، لە تاقیگە بێدەنگەکاندا، شەو و رۆژیان بەدەمی یەکەوەدا، بۆ ئەوەی بەو ڤایرۆسە بڵێن بوەستە کە تائێستا زیاتر لە ٧٢ ملیۆن کەسی تووشکردووە و پتر لە یەک ملیۆن و ٦٠٠ هەزار کەسیشی کوشتووە.