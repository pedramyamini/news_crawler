ئەڵبێرت بۆرلا رایگەیاند: بەمنزیکانە داوایەک بۆ ئاژانسی خۆراک و دەرمانی ئەمریکی بەرزدەکەینەوە بۆ دروستکردنی ڤاکسینی دژە کۆرۆنا و ئەگەر رێگەمان پێدرا ئەوا لە مانگی ١٢ی ئەمساڵەوە دەست بە کوتانی خەڵکی بە ڤاکسینەکە دەکرێت.  لە کۆنفڕانسێكی تەندروستیدا لە ئەمریکا، بۆرلا گوتی: داواکەی ئێمە مۆڵەتێكی تایبەت بە بارودۆخە نائاساییەکانە و لە هەفتەی سێیەمی ئەم مانگەدا بۆ ئاژانسی خۆراک و دەرمانی ئەمریکی بەرزدەکرێتەوە.  مۆڵەتی نائاسایی مۆڵەتێکی کاتی یان مەرجدارە کە ئاژانسی خۆراک و دەرمانی ئەمریکی دەیداتە کۆمپانیاکانی دەرمان بۆ رووبەڕووبوونەوەی بارودۆخە نائاساییەکان وەک بڵاوبوونەوەی پەتای کۆرۆنا و ئەگەر هات و دواتر دەرکەوت ڤاکسینەکە چالاک نییە یان کاریگەری نەرێنی هەیە، ئەوا ئاژانسەکە مافی هەیە مۆڵەتەکە هەڵبوەشێنێتەوە.  ڤاکسینی دژە کۆرۆنای کۆمپانیای فایزەر بە هاوبەشی لەگەڵ کۆمپانیای بایۆنتێکی ئەڵمانی دروستکراوە. بەگوێرەی راگەێندراوی کۆمپانیاکە بەڕێژەی لە ٩٠ % کاریگەری ئەرێنی لە جەستەی مرۆڤەکان جێدەهێڵێت.  دوای ئەوەی هەفتەی رابردوو کۆمپانیای ڤایزەر ئاشکرای کرد کە ڤاکسینەکەیان گەیشتووەتە قۆناخی کۆتایی و سەلامەتە، ئەم هەفتەیەش کۆمپانیای مۆدێرنای ئەمریکی رایگەیاند کە قۆناخەکانی دروستکردنی ڤاکیسنەکەیان بە سەرکەوتوویی تێپەڕاندووە و کاریگەرییەکەشی ٩٤.٥ % ە.  دوێنێ سێشەممە، ساڵێک بەسەر تۆمارکردنی یەکەم کەیسی تووشبوون بە ڤایرۆسی کۆرۆنا تێپەڕی، بەپێی ئاماری ماڵپەڕی وۆڵد ئۆمیتەر تاوەکو ئێستا ٥٥,٩٤٣,٦٢٢ کەس لە جیهاندا تووشی ڤایرۆسی کۆرۆنا بوون، ٣٨,٩٦٣,٧٨٦ تووشبوو چاکبوونەتەوە و  ١,٣٤٣,٣٨٨ تووشبووش گیانیان لەدەستداوە.