دکتۆر ئارام رۆسته‌م، سه‌رۆكى لیژنه‌ى كڕینى ڤاكسین له وه‌زاره‌تى ته‌ندروستى بە تۆڕی میدیایی رووداوی راگەیاند، حکومەتی هەرێمی کوردستان بە فەرمی داوای لە کۆمپانیاکانی فایزەری ئەمریکی، ئه‌سترازێنیكاى به‌ریتانى - سوێدی و سینۆفارمى چینى کردووە، بۆ ئەوەی ڤاکسینی کۆرۆنایان لێبکڕێت، بەڵام فایزەری ئەمریکی وەڵامی داواکەی داوەتەوە و رایگەیاندووە "ناتوانن مامەڵە لەگەڵ حکومەتی هەرێمی کوردستاندا بکەن و تەنیا دەتوانن لە رێگەی حکومەتی عێراقەوە ڤاکسین بنێرن".  لە بەشێکی دیکەی قسەکاندیا دکتۆر ئارام رۆسته‌م ئاماژەی بەوەدا: "تاوەکو ئێستا ئەسترازێنیکا و سینۆفارم بە فەرمی وەڵامیان نەداوەتەوە، بەڵام پێدەچێت ئەوان رازیبووبن و چاوەڕێین لە ٢٤ کاژێری داهاتوودا بارێکی ١٠٠ هەزار قورچکی ڤاکسینی سینۆفارم بگاتە هەولێر".  تاوەکو ئێستا لە هەرێمی کوردستان ١٤٠ هەزار و ٥٧٣ تووشبووی کۆرۆنا تۆمارکراون، لەو ژمارەیەش سێ هەزار و ٨٩٠ کەسیان گیانیان لەدەستداوە، هەروەها ١١٨ هەزار و ٥١٥ تووشبووش چاکبوونەتەوە.  لەبارەی ڤاکسینیشەوە تاوەکو ئێستا سێ جۆر ڤاکسین گەیشتوونەتە عێراق و هەرێمی کوردستان کە بریتین لە سینۆفارم، ئەسترازێنیکا و فایزەر و ٢١٥ هەزار و ٨٠١ کەسیش ڤاکسینیان وەرگرتووە.  دوو کاروانی سینۆفارمی چینی گەیشتوونەتە عێراق؛ یەکەم کاروانی لە ٢/٤/٢٠٢١ گەیشت، کە پێکهاتبوو لە ٥٠ هەزار قورچک. دواتر کاروانی دووەم گەیشت کە نزیکەی ٢٠٠ هەزار قورچکە ڤاکسین بوو.   رۆژی ٢٥/٣/٢٠٢١ یش یەکەم کاروانی ڤاکسینی ئەسترازێنیکا گەیشتە عێراق، کە پێکهاتبوو لە ٣٣٦ هەزار قورچکە ڤاکسین. رۆژی ١١/٤/٢٠٢١ یش یەکەم کاروانی فایزەر گەیشت، کە لە ٤٩ هەزار قورچک پێکهاتبوو.