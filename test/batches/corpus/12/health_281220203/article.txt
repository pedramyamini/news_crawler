لە ساڵیادی ئاگادارکردنەوەی رێکخراوی تەندروستیی جیهانی لە بڵاوبوونەوەی کۆرۆنا لەلایەن زاناکانی چینەوە، دکتۆر تێدرۆس ئەدهانۆم ستاییشی ئەو دەستکەوتە زانستییانەی کرد کە بەهۆیانەوە لە ماوەی کەمتر لە ساڵێکدا ڤاکسینی ڤایرۆسەکە دروست کرا و بەسەر چەندین وڵاتی جیهاندا دابەشکرا.   لە هەریەکە لە ئەوروپا، بەریتانیا، کەنەدا، ئەمریکا و چەندین وڵاتی دیکە بەکارهێنانی ڤاکسینی هاوبەشی کۆمپانیاکانی فایزەری ئەمریکی و بایۆنتێکی بەریتانی رێگەیپێدراوە و هەڵمەتی کوتان لە بەساڵاچووان و کارمەندانی کەرتی تەندروستییەوە دەستیپێکردووە.   هاوکات تێدرۆس ئەدهانۆم هۆشداریی دا کە لە ساڵی ٢٠٢١ ـدا بەهۆی دەرکەوتنی جۆری نوێی ڤایرۆسەکەوە بەربەستی نوێ لە رووبەڕووبوونەوەی کۆرۆنادا دێتە پێشەوە.  حکومەتی بەریتانیا جۆرێکی نوێی ڤایرۆسەکەیان دۆزیوەتەوە کە خێرا دەگوازرێتەوە و وێڕای قەدەخەی توندوتۆڵی هاتووچۆ، بووەتە هۆی بەرزبوونەوەی ژمارەی تووشبووان.  لەو بارەیەوە بەڕێوەبەری رێکخراوی تەندروستیی جیهانی گوتی رێکخراوەکەیان لەگەڵ زاناکان کاردەکات بۆ ئەوەی هەڵسەنگاندن بۆ گۆڕاوە نوێیەکەی کۆرۆنا بکەن و بزانن چۆن کاردەکاتە سەر پرۆسەی پشکنین، چارەسەروەرگرتن و کوتان.   هەروەها وڵاتانی دیکەی هان دا کە بەردەوام بن لە پشکنین بۆ ئەوەی ئەگەر گۆڕاوی نوێی کۆرۆنا هەبوو، بدۆزرێنەوە.