دکتۆر هێرش سەید سەلیم، جێگری بەڕێوەبەری گشتیی تەندروستیی سلێمانی بە رادیۆی رووداوی راگەیاند، ١٦ هەزار و ٥٠٠ ژەمی ڤاکسینی ئەسترازێنیکا بۆ سلێمانی نێردراوە، "ئەگەرچی بڕیاربوو پشکی سلێمانی لەوە زیاتر بێت، بەڵام هەر ئەوەندە نێردراوە، لەو ژمارەیە ئێمە بەشی هەڵەبجە و راپەرین و گەرمیانیش دەدەن".  لە بەشێکی دیکەی قسەکانیدا جێگری بەڕێوەبەری گشتیی تەندروستیی سلێمانی گوتی: " ١٤ هەزار کارمەند و پزیشکمان لە سنووری سلێمانی هەن، کە ١٠ هەزاریان سوودمەند دەبن، چونکە هەندێکیان مۆڵەتن یان لە ماوەی ٦ مانگی رابردوو تووشی کۆرۆنا بوون، ئەوانەی دیکە هەموویان ڤاکسین وەردەگرن".  هەفتەی رابردوو چەند هاونیشتمانییەک سکاڵای ئەوەیان دەکرد کە لە نەخۆشخانەی شار قەرەوێڵەی ژن و پیاو لە تەنیشت یەکدیەوەن لەو بارەوە دکتۆر هێرش سەید سەلیم گوتی: "ئەوێ نەخۆشخانەیەکی فریاگوزارییە، لە هەموو نەخۆشخانەیەکی فریاگوزاریش شتێکی ئاساییە چەند کاژێرێک لە قاوشی فریاکەوتن ژن و پیاو پێکەوە چارەسەر بکرێن، دواتر دەگوازرێنەوە هۆڵەکانی خەواندن و لێکجیادەکرێنەوە".  بەڕێوەبەری گشتیی تەندروستیی سلێمانی لەبارەی زیادبوونی ژمارەی تووشبووان گوتی: "ژمارەی تووشبوون بە کۆرۆنا لە سلێمانی لە زیادبووندایە، ٩٥ % ئەو کەسانەی تووشدەبن کۆرۆنای گۆراویان هەیە، ئێمە پێشتریش هۆشداریمان داوە لە تێکەڵبوونی خەڵک و چالاکییە گشتییەکان، بەڵام بەداخەوە هیچ پابەندییەک نابینین، تاوەکو ئێستاش دۆخەکە لەدەست دەرنەچووە و تەنیا لە دوو نەخۆشخانەی سلێمانی نەخۆشی کۆرۆنا هەن".