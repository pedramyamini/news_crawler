زۆر لەو کەسانەی ڤاکسینیان لێدراوە دواتر چەند ماکێکی وەکو لەرز و تا و بێهێزییان تێدا دەرکەوتووە کە هەمان نیشانەکانی کۆرۆنان.  د. بژار موسا، گوتەبێژی بەڕێوەبەرایتیی گشتیی تەندروستیی هەولێر بە رادیۆی رووداوی راگەیاند "لەرز و تای دوای کوتان ئاساییە و پێویست بە نیگەرانی ناکات، بەڵام داوا لە هاونیشتمانیان دەکەین ئەگەر هەر نیشانەیەکی قورس و نەخوازراویان هەبێت پەیوەندی بە نزیکترین بنکەی تەندروستییەوە بکەن".  بەشێک لە هاونیشتمانییان گلەیی ئەوە دەکەن کە وەکو پێویست ڤاکسین دابەش ناکرێت یان دەمێکە ناویان هاتووەتەوە و هێشتا نەکوتراون، هەروەها باس لەوەش دەکرێت کە لە کوتاندا جیاوازی دەکرێت.  گوتەبێژی بەڕێوەبەرایتیی گشتیی تەندروستیی هەولێر ئاماژەی بەوە دا، لە هەولێر پرۆسەی کوتان بە ڤاکسینی کۆرۆنا بەباشی بەڕێوەدەچێت و بەشی زۆری ئەو ڤاکسینەی هاتووە، بەکارهێندراوە، دەشڵێت "بنکە هەیە ڤاکسینی نەماوە. ئێستا هەوڵەکان بۆ هێنانی ڤاکسین بەردەوامن و لە کاتی گەیشتنیدا دەست بە کوتان دەکرێت".  لە هەرێمی کوردستان تاوەکو ئێستا ژمارەی تووشبووان بە ڤایرۆسی کۆرۆنا ١٤٢ هەزار و ٧٤٦ کەسن، لەو ژمارەیە ١١٩ هەزار و ٦١٠ کەس چاکبوونەتەوە، سێ هەزار و ٩١١ کەس بەهۆی ڤایرۆسەکەوە مردوون.  تاوەکو ئێستا سێ جۆر ڤاکسین گەیشتوونەتە عێراق و هەرێمی کوردستان کە بریتین لە سینۆفارم، ئەسترازێنیکا و فایزەر و زیاتر لە ٢٧٤ هەزار کەسیش ڤاکسینیان وەرگرتووە.  دوو کاروانی سینۆفارمی چینی گەیشتوونەتە عێراق؛ یەکەم کاروانی لە ٢٠٢١/٠٤/٠٢ گەیشت، کە پێکهاتبوو لە ٥٠ هەزار قورچکە ڤاکسین. دواتر کاروانی دووەم گەیشت کە نزیکەی ٢٠٠ هەزار قورچکە ڤاکسین بوو. رۆژی ٢٠٢١/٠٣/٢٥ یەکەم کاروانی ڤاکسینی ئەسترازێنیکا گەیشتە عێراق، کە پێکهاتبوو لە ٣٣٦ هەزار قورچکە ڤاکسین. رۆژی ٢٠٢١/٠٤/١١ یش یەکەم کاروانی فایزەر گەیشت، کە لە ٤٩ هەزار قورچک پێکهاتبوو.