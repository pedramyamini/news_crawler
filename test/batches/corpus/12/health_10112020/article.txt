ئانتۆنی فاوچی، بەڕێوەبەری پەیمانگەی نیشتیمانی هەستیاری و نەخۆشییە گوازراوەکانی ئەمریکا لە چاوپێکەوتنێکدا لەگەڵ سی ئێن ئێن رایگەیاند، ڤاکسینەکەی فایزەر "هەنگاوێکی گرنگە" و دەڵێت دەکرێت بەر لە کۆتایی ساڵ ڤاکسینەکە دابەشبکرێت.  فاوچی ئاماژەی بەوەدا کە بۆ ئێستا لە کارەکەی دەمێنێتەوە و نیازی دەستلەکارکێشانەوەی نییە، ئەمە لەکاتێکدا دۆناڵد ترەمپ لە کامپەینێکی هەڵبژاردندا ئاماژەی بە دوورخستنەوەی بەرپرسە باڵاکەی کەرتی تەندروستی ئەمریکا کردبوو و گوتبووی: "دڵسۆزی دیموکراتەکانە".  ترەمپ هەنگاوەکەی کۆمپانیای فایزەر و بایۆنتێکی بە گرنگ زانی، دەڵێت دەتوانرا بەر لە هەڵبژاردن ئەم ڤاکسینە ئامادەبکەن، بەڵام دەڵێت ئیدارەی خۆراک و دەرمانی ئەمریکا نەیهێشت ئەمە رووبدات.  دوێنێ دووشەممە کۆمپانیای فایزەر و بایۆنتێک "سەرکەوتنی" ڤاکسینەکەیان راگەیاند و گوتیان، ڤاکسینەکەیان ٩٠ % رێگری لە بڵاوبوونەوەی نەخۆشیی کۆرۆنا دەکات.  ئەوە یەکەمجارە کۆمپانیایەک داتا و زانیاری لەبارەی تاقیکردنەوەکانی بخاتەڕوو و ئەنجامەکانیشی رێژەیەکی بەرزی سەرکەوتنی بەدەستهێنابێت. بەپێی راگەیاندنی کۆمپانیای فایزەر و بایۆنتێک: "تاوەکو ئێستا هیچ کاریگەرییەکی خراپی تەندروستییان لە بەکارهێنەرانی ڤاکسینەکە بەدی نەکردووە".  بڕیارە لە کۆتاییەکانی تشرینی دووەم ڤاکسینەکە بدرێتە رێکخراوە تەندروستییەکان بۆ پشتڕاستکردنەوەی ئەنجامەکان. دوای بە دوای بڵابوونەوەی هەواڵەکەش نرخی پشکەکانی کۆمپانیای فایزەر ١٥ % و بایۆنتێک ٢٥ % بەرزبوونەوە.