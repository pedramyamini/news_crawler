د. سامان بەرزنجی وەزیری تەندروستی رایگەیاند "لەگەڵ رێکارەکانی بڕیاردراوی هەفتەی رابردوو، تا راددەیەک ژمارەی تووشبوون بە ڤایرۆسی کۆرۆنا چەند رۆژێکە زیاتر نەبووە و بەرەو کەمبوونەوە چووە. خۆشبەختانە رێژی مردنیش بەرەو کەمی دەچێت".  هەروەها وەزیری تەندروستی ئاماژەی بەوە کردووە "ئەگەر هاووڵاتییان پابەندی ئامۆژگارییەکانی تەندروستی بن، دڵنیابن بەسەر کۆرۆنادا زاڵ دەبین و کوردستان سەلامەت دەبێت، بە، پێچەوانەوە بەو پەتایە دەناڵێنین و ئازیزانمان لەدەستدەدەین".  ئەمڕۆ چوارشەممە ٤ی تشرینی دووەمی ٢٠٢٠ وەزارەتی تەندروستی لە دوایین راگەیێندراویدا رایگەیاند، لە ماوەی ٢٤ کاژێری رابردوو دا ٩٦٢ تووشبووی ڤایرۆسی کۆرۆنا دەستنیشانکراون، لەو ژمارەیە ٤٠٤ تووشبوو چاکبوونەتەوە و ٢٨ تووشبووش مردوون.  تاوەکو ئێستا بەگشتی ٨٠ هەزار و ٤١٣ تووشبووی ڤایرۆسی کۆرۆنا دەستنیشانکراون، لەو ژمارەیە ٥٠ هەزار و ٦٩٨ کەسیان چاکبوونەتەوە، ٢٧ هەزار و ١٥٥ تووشبوو لەژێر چاودێریدان و دوو هەزار و ٥٦٠ تووشبووش مردوون.