ئەمە لە کاتێکدایە کە پێشتر مات هانکۆک، وەزیری تەندروستیی بەریتانیا رایگەیاندبوو کە جۆرە نوێیەکەی کۆرۆنا لە کۆنترۆڵ دەرچووە لەبەر ئەوەی خێرایی گواستنەوەی بە رێژەی ٧٠ % زیاترە.  تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی ئاماژەی بەوەشکرد، بازدان لە ڤایرۆسدا شتێکی ئاساییە و "هیچ بەڵگەیەک نییە پێشانی بدات جۆرە نوێیەکەی کۆرۆنا مەترسیدارتربێت لەو جۆرەی کە ئێستا لە سەرانسەری جیهان بڵاوبووەتەوە".   هاوکات مایكڵ رایان، بەڕێوەبەری بەشی فریاگوزاریی رێکخراوەکەش باس لەوە دەکات کە ئەو رێکارانەی ئێستا لە بەریتانیا جێبەجێدەکرێن دەتوانن رێگە لە بڵاوبوونەوەی زیاتری ئەو جۆرەی کۆرۆنا بگرن.  بەهۆی بڵاوبوونەوەی جۆری نوێی کۆرۆنا لە بەریتانیا و ئەفریقای باشوور، نزیکەی ٣٠ وڵات گەشتەکانیان بۆ ئەو دوو وڵاتە راگرتووە. شەوی رابردووش بۆریس جۆنسن، سەرۆکوەزیرانی بەریتانیا ئاماژەی بەوە کرد، کاردەکەن بۆ ئەوەی "هەرچی زووە" کێشەی داخستنی سنوورەکان چارەسەر بکەن.   یەکێک لەو وڵاتانەی رێگەی وشکانی لەگەڵ بەریتانیا داخستبوو، فەرەنسایە و ئەوەش دڵەڕاوکێی لەلای بەشێک لە خەڵکی وڵاتەکە و بەتایبەتی لە بەندەری دۆڤەر دروستکردوووە، بەوەی خۆراک و پێداویستیی تەواو نەگاتە بەریتانیا لەو بەندەرەوەە. جۆنسن دەڵێت، دوای گفتوگۆی لەگەڵ ئیمانوێل ماکرۆن، سەرۆککۆماری فەرەنسا، "کەلوپەل لە بەندەرە "بەبەهێزی و بە تەندروستی" بەردەوام دەبێت.   ڤایرۆسە نوێیەکە     لە بەریتانیا، ڤایرۆسەکە لە ناوەڕاستی مانگی تشرینی یەکەمدا ناسێنرا، ئەوەش لەڕێگەی سامپڵێکەوە کە لە مانگی ئەیلوول وەرگیرابوو.     رێکخراوی تەندروستیی جیهانی دەڵێت، هەمان ئەو گۆڕانکارییانە لە وڵاتانی هۆڵەندا، دانیمارک و ئوسترالیا بینراون، بەڵام ژمارەی تووشبووەکان لەو وڵاتانە لە مانگی ئەیلوولدا کەم بوون، بەشێوەیەک لە دانیمارک نۆ تووشبوو و لە هەریەکە لە دوو وڵاتەکەی دیکەش یەک تووشبوو تۆمارکراون.     ڤایرۆسە نوێیەکە لە ڤایرۆسەکەی پێشوو خێراتر بڵاودەبێتەوە، بەڵام تاوەکو ئێستا گۆڕانکارییە جینییەکانی و چۆنێتی دروستکردنی کاریگەریی لەسەر کۆڤید ١٩ بە ناڕوونی ماونەتەوە.