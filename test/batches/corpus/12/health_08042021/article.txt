ئەمڕۆ پێنجشەممە ٠٨ - ٠٤ - ٢٠٢١ بەڕێوەبەرایەتیی گشتیی تەندروستیی دهۆک وەکو هەنگاوێک بۆ بەرەنگاربوونەوەی کۆرۆنا هەڵمەتێکی بۆ پشکنینی خەڵک لە شوێنە گشتییەکان دەستپێکرد، بەتایبەت لەو شوێنانەی کە بەریەککەوتنی خەڵکدا تێیاندا زۆرە، بۆ ئەو مەبەستەش بەیانیی ئەمڕۆ تیمێکی سەر بە بەڕێوەبەرایەتییەکە سەردانی یەکێک لەو شوێنانەیان کرد، بۆئەوەی پشکنین بۆ کارمەند و کرێکارەکانیان بکەن.  لەبارەی ئامانجی هەڵمەتەکە دکتۆر ئەفراسیاب موسا، بەڕێوەبەری گشتیی تەندروستیی دهۆک لە لێدوانێکدا بە رووداوی راگەیاند "پلانمان بۆ ئەو هەڵمەتە دانابوو، بۆئەوەی ئەو خەڵک و کارمەند و کرێکارانەی خزمەت دەکەن لە رێستۆرانت و کافێ و مۆڵ و مارکێتەکان، ئەوەندەی پێمان بکرێت پشکنینیان بۆ بکەین، بۆئەوەی ئەگەر دەرکەوت کۆرۆنایان هەیە، کەرەنتین بکرێن و بەرکەوتنیان لەگەڵ خەڵک نەبێت و خەڵک کەمتر تووشی کۆرۆنا ببن".  بە گوتەی ئەفراسیاب موسا، ئێستا لە دهۆک و زاخۆ و ئاکرێ ژمارەی بنکەکانیان بۆ پشکنینی کۆرۆنا زیادکردووە، "ئێستا لە دهۆک شەش بنکەمان هەیە، لە ئاکرێ و زاخۆش هەریەکەو دوو بنکەی تێدایە، لە هەموو قەزاکانیش بنکەمان هەن".  بەڕێوەبەری گشتیی تەندروستیی دهۆک ئاماژە بەوەش دەدات کە رەوشی تەندروستی لە سنووری پارێزگاکەیان باش نییە و دەڵێت: "رەوشەکە باش نییە، پێشبینی دەکەین خراپتریش بێت، چونکە ژمارەی تووشبووان رۆژ بە رۆژ لە هەڵکشاندایە".  تاوەکو ئێستا لە هەرێمی کوردستان ملیۆنێک و ٤٤٥ هەزار و ٩٧٥ پشکنین کراون، ئەنجامی ١٢٨ هەزار و ٢٦٤ پشکنینیان پۆزەتیڤ بوون، ١١٢ هەزار و ٣٣٤ لەو تووشبووانە چاکبوونەتەوە و سێ هەزار و ٧٥٦ تووشبووش گیانیان لەدەستداوە، ئێستا ١٢ هەزار و ١٧٤ تووشبوو لەژێر چارەسەردان.  تاوەکو ئێستا لە سنووری پارێزگای دهۆک ٤٣ هەزار و ٧٣٧ تووشبوو دەستنیشان کراون، ٨١٢ یان گیانیان لەدەستداوە و ٣٩ هەزار و ٣١ تووشبووشیان چاکبوونەتەوە.