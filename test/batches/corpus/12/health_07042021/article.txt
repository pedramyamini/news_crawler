کۆمسیۆنی یەکێتیی ئەوروپا پێشتر رایگەیاندبوو کە مەبەستیانە تا کۆتایی وەرزی هاوین لانی کەم ٧٠ % ـی دانیشتووانە پێگەیشتووەکانی یەکێتیی ئەوروپا بکوتێت، بەڵام ئێستا بە پشت بەستن بەو ژمارە زۆرە ڤاکسینەی کە چاوەڕێ دەکرێت لە چارەکی دووەمی ئەمساڵدا بەرهەمبهێنرێن، تا کۆتایی مانگی حوزەیران بەو ئامانجە دەگات.   لەبارەی کوتانی ٧٠ % ـی دانیشتووان یەکێتیی ئەوروپا دەڵێت، بەدیهێنانی ئەو ئامانجە تاوەکو کۆتایی مانگی حوزەیران گونجاوە، چونکە هەر لە ئێستاوە نزیکەی ١٠٧ ملیۆن ڤاکسینیان دابەشکردووە و بڕیارە تا ٣٦٠ ملیۆن ڤاکسینی دیکەش لە سێ مانگی داهاتوودا دابەشبکات.   ستێفان دو کیرسمەیکەر، گوتەبێژی کۆمسیۆنی یەکێتیی ئەوروپا، دەڵێت بە دابەشکردنی ئەو بڕە ڤاکسینە "دەکەوینە دۆخێکەوە کە بەرگریی بەکۆمەڵی پێویستمان دەبێت بۆ بەرەنگاربوونەوەی ڤایرۆسەکە. "  بەڵام ئەو بەرپرسەی یەكێتیی ئەوروپا جەختیشی لەوە کردەوە کە بەدەستهێنانی ئەو ئامانجە بەندە لەسەر درەنگ نەکەوتنی وەرگرتنی ڤاکسینەکان و دابەشکردنیان لەلایەن ٢٧ وڵاتە ئەندامەکەیەوە.   بە لەبەرچاوگرتنی کاروانی یەکەمی ڤاکسینەکان کە ژمارەیان نزیکەی ١٠٧ ملیۆن بوو، هەروەها بە زیادکردنی ئەو ڤاکسینانەی کە بڕیارە لە چارەکی دووەمی ئەمساڵدا بگەیێنرێتە ئەوروپا کە ژمارەیان نزیکەی ٣٠٠ تا ٣٦٠ ملیۆن ڤاکسین دەبێت، پێشبینیدەکرێت ٧٠ % ـی دانیشتووانی ئەوروپا بکوترێن و بەرگریی گشتی دروستببێت.  بەپێی ئاماری بلومبێرگ تاوەکو ئێستا لە سەرانسەری جیهان نزیکەی ٦٩٠ ملیۆن ڤاکسین دابەشکراوە، لە یەکێتیی ئەوروپاش زیاتر لە ٨٢ ملیۆن ڤاکسین دابەشکراوە و رۆژانە ملیۆنێک و ٦٥٧ هەزار کەس لە ئەوروپا ڤاکسین وەردەگرن.