ژمارەی تووشبووانی کۆرۆنا لە هەرێمی کوردستان زیادیکردووە و بەپێی دوایین راگەیێندراوی وەزارەتی تەندروستی، تەنیا رۆژی یەکشەممە ٩٢٦ تووشبوون و ١١ مردن تۆمارکراون.  وەزارەتی تەندروستیی هەرێمی کوردستان ئەمڕۆ دووشەممە ٢٩ - ٠٣ - ٢٠٢١ راگەیێندراوێکی بڵاوکردەوە و پەیامێکی ئاراستەی هاونیشتمانیان کرد و رایگەیاند "ئەگەر هەر نیشانەیەکت هەبوو یان ئەگەر نیشانەشت نەبوو، بەڵام بەرکەوتەی تووشبووانی کۆرۆنا بووی، بۆ دڵنیابوونەوە و دوورکەوتنەوە لە مەترسی و لەپێناو سەلامەتی خۆت و کەسانی دەوروبەرت، بەبێ دوو دڵی پشکنینی ڤایرۆسی کۆرۆنا بکە. "  وەزارەتی تەندروستیی هەرێمی کوردستان لە بەشێکی دیکەی راگەیێندراوەکەدا دەڵێت "پشکنینی تاقیگەیی بۆ ڤایرۆسی کۆرۆنا زۆر گرنگە بۆ زوو دەستنیشانکردن و وەرگرتنی چارەسەر و رێگەگرتن لە پەرەسەندنی نەخۆشیەکە بۆ قۆناخێکی مەترسیدار. تکایە پشکنین بکە. "  زیادبوونی ژمارەی تووشبووانی کۆرۆنا لە هەرێمی کوردستان هەموو پارێزگاکانی گرتووەتەوە. شەوی رابردووش ژووری ئۆپه‌راسیۆنی پارێزگای هه‌ولێر لە راگەیێندراوێکدا ٩ بڕیاری لەبارەی رێکارەکان بۆ رووبەڕووبوونەوەی کۆرۆنا دەرکرد و رایگەیاند "بژاردەی کەرەنتین و قەدەخەی تەواوەتی هاتووچۆمان هەڵنەبژارد، بەڵام ئەگەر هاووڵاتییانی شارەکەمان پابەندی رێکارەکانی خۆپارێزی و رێنماییە تەندروستییەکان نەبن بەتایبەتی بەستنی (دەمامک) ئەوا لەپێناو پاراستنی ئاسایشی تەندروستی و سەلامەتی گشتی دەست بەجێبەجێکردنی بژاردەی دووەم دەکەین. "  لە راگەیێندراوەکەدا ژووری ئۆپەراسیۆنی پارێزگای هەولێر داوا لە هاووڵاتیان دەکات، پابەندبن، "تاوەکو بارودۆخەکە و رەوشی تەندروستی لەوەی هەیە سەختر نەبێت. "  ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ١١٩ هەزار و ٤٨٠ کەس، لەو ژمارەیە ١٠٨ هەزار و ٤٨٣ کەس چاکبوونەتەوە و ٣ هەزار و ٦٤٣ کەس گیانیان لەدەستداوە.  وەزارەتی تەندروستیی هەرێمی کوردستان جەخت لەوە دەکاتەوە کە دەبێت هاووڵاتیان پابەندنی رێنوێنییە تەندروستییەکان بن و دوورکەونەوە لە شوێنی قەرەباڵخ و ماسک و دەستکێش بەکاربهێنن. لەکاتی پێویستیشدا پەیوەندی بە هێڵی گەرمی ژمارە ١٢٢ بکەن.