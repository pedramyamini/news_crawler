لە چەند گوندێکی سەر بە ناوچەی پۆمپانۆ بیچ لە فلۆریدا، تیمە پزیشکییەکان دەستیانکردووە بە گەڕان بۆ کوتانی بە ساڵاچووان و خاوەن پێداویستییە تایبەتەکانی ئەو گوندانەی کە خۆیان ناتوانن بچنە سەنتەرەکانی تایبەت بە کوتانی ڤاکسین.  تیمە گەڕۆکەکە لە گوندی جۆن نۆکس بە کوتانی ژنێکی تەمەن ٨٨ ساڵ دەستیان بە کارەکانیان کرد و ویلایەتی فلۆریداش ٢١ هەزار و ٤٠٠ ژەمە ڤاکسینی بۆ ئەو گوندانەی سەر بە پامپۆنا ئامادە کردووە کە لە چەند رۆژی داهاتوودا تیمەکان سەردانی گوندەکان دەکەن و بەساڵاچووان و کەمئەندامان بە ڤاکسین دەکوتن.  ویلایەتی فلۆریدا تاوەکو ئێستا ١ ملیۆن و ١٦٠ هەزار تووشبووی کۆرۆنای تۆمارکردووە و لەو ژمارەیەش زیاتر لە ٢٠ هەزار کەس بە ڤایرۆسەکە گیانیان لەدەست داوە. لەکاتێکدا لە تەواوی ئەمریکا زیاتر لە ١٧ ملیۆن تووشبوو تۆمارکراون و ژمارەی گیانلەدەستدانیش ٣٠٨ هەزار کەسی تێپەڕاندووە.  ئەمریکا دەستیکردووە بە دابەشکردنی ڤاکسین و کۆمەڵەی یەکەم کە ڤاکسین وەردەگرن کارمەندانی پزیشکی و بەساڵاچووانن، بەتایبەت ئەوانەی تەمەنیان لەسەرووی ٦٥ ساڵە. ئەوانەشی تەمەنیان لە خوار ٦٥ ساڵە و هیچ کێشەیەکی تەندروستییان نییە دەبێت تاوەکو مانگی نیسانی داهاتوو چاوەڕێ بکەن.  ئەمریکییەک دوای وەرگرتنی ڤاکسینی کۆرۆنا تووشی هەناسەتەنگی بوو  لە ویلایەتی ئالاسکا، کارمەندێکی کەرتی تەندروستی دوای وەرگرتنی ڤاکسینی کۆرۆنا تووشی هەناسەتەنگی و خێرابوونی لێدانی دڵ بوو، ئێستا بەرپرسانی ئەمریکا هۆشداری دەدەن رەچاوی ئەو کەسانە بکرێت کە نەخۆشی هەستیاریان هەیە و لەوانەیە ڤاکسینی دژە کۆرۆنا کاریان تێبکات.  پزیشکان لە نەخۆشخانەی بارتلێت باس لە دۆخی ئەو کارمەندە دەکەن کە دوای وەرگرتنی ڤاکسین براوەتە ژووری فریاگوزاری و چارەسەری پێویستی وەرگرتووە.  دکتۆر لیندی جۆنس، بەڕێوەبەری بەشی فریاکەوتنی نەخۆشخانەی بارتلێت دەڵێت: "یەکێک لە کارمەندانی کەرتی تەندروستیمان ڤاکسینی دژە کۆرۆنای وەرگرت، دوای ١٠ خولەک رەنگی سوورهەڵگەڕا و دژە هەستەوەری لەخۆی دا، لەوێ مایەوە کە خەڵکمان لێی دەکوتی، تۆزێکیش هەستی بە هەناسەتەنگی کرد و دواییش برایە ژووری فریاکەوتن، کە گەیشتە ئەوێ هەناسەتەنگی هەبوو، بەڵام دەنگی هەناسەی نەبوو.  لێدانی دڵی خێرابوو، رەنگی رووخسار و پێستی سوور هەڵگەڕا. "  ئێستا خەڵک لە ئەمریکا ڤاکسینی هەردوو کۆمپانیای فایزەر و بایۆنتێک وەردەگرن کە دەگوترێت ٩٥ % کاریگەرە و ئیدارەی خۆراک و دەرمانی ئەمریکاش پەسەندی کردووە.  هەفتەی رابردوو هەواڵ بڵاوبووەوە کە گوایە ٦ کەس بەهۆی ڤاکسینەکەی فایزەرەوە مردوون، بەڵام کۆمپانیاکە روونکردنەوەی دا و گوتی " ٤ لەوانەی مردوون ڤاکسینیان پێنەدراوە و دووانیشیان لە قۆناخەکانی تاقیکردنەوەدا مردوون و هیچیشیان پەیوەندییان بە ڤاکسینی ئەوانەوە نەبووە".  دکتۆر جەی بەتلەر، جێگری بەڕێوەبەری نەخۆشییە گوازراوەکان لە ئەمریکا، لەبارەی ئەو کارمەندەی تەندروستی دەڵێت: "تاوەکو ئێستا ئەمە تاکە کەسە لە ئەمریکا، بەڵام مانای ئەوە نییە کەسی دی وای بەسەر نایەت، بۆیە بەردەوام لە نزیکەوە چاودێری دۆخەکەی دەکەین. "  پڕۆسەی دابەشکردنی ڤاکسینی فایزەر بە چڕی لە ئەمریکا دەستیپێکردووە، لەوەناچێت بە کەسێکی گوماناوی ئەو پڕۆسەیە بووەستێت.  دکتۆر ئان زینک، بەڕێوەبەری تەندروستی ئالاسکا دەڵێت: "لە ئێستاوە پلانمان نییە خشتەی پێدانی ڤاکسین رابگرین یان بڕی ژەمە ڤاکسینەکان بگۆڕین، ئەمە ئەو بەشەیە کە بەردەوام چاومان لەسەری بووە و زۆریش هۆشیارین. دەمانەوێ دڵنیاش بین کارمەندانی تەندروستی ئاگاداری ئەم رووداوەن. "  ئێستا لە ئەمریکا جۆرێک لە دڵەڕاوکێ لای خەڵک دروستبووە، خەڵک لە ڤاکسینەکە بەگومانن، بۆیە بەرپرسە باڵاکانی وڵات هەڵمەتێکی وەرگرتنی ڤاکسینیان دەستپێکردووە بۆ ئەوەی خەڵک متمانە بە ڤاکسینەکە بکەن.  رۆژی هەینی جێگری سەرۆکی ئەمریکا لەبەرچاوی خەڵک بە ڤاکسینی دژە کۆرۆنا دەکوترێت، هەفتەی داهاتووش جۆ بایدن، سەرۆکی هەڵبژێردراو، پێشتریش کریس میلەری وەزیری بەرگریی ئەمریکا بەوەکالەت ڤاکسینەکەی وەرگرتووە.   بەرازیل دەست بە پلانی کوتان بە ڤاکسین دەکات  حکومەتی بەرازیل پلانی دەستپێکردنی دابەشکردنی ڤاکسین و کوتانی خەڵکی وڵاتەکەی ئاشکرا کرد، بەڵام وادەی دەستپێکردنی کوتانی دیارینەکردووە.  بەرازیل یەکێکە لەو وڵاتانەی بە قورسی رووبەڕووی بڵاوبوونەوەی فراوانی ڤایرۆسی کۆرۆنا بووەتەوە و تاوەکو ئێستا زیاتر لە ٧ ملیۆن کەس تووشی ڤایرۆسەکە بوون و زیاتر لە ١٨٧ هەزار کەسیش گیانیان لەدەست داوە. لە ماوەی رابردووشدا گوشارەکان لەسەر حکومەتی بەرازیل زیاتربوون بۆ ئەوەی پەلە بکات لە دەستپێکردنی کوتان بە ڤاکسین، چونکە پێشووتر ڤاکسینی چینی پێگەیشتووە و خەڵک لە چاوەڕوانی مۆڵەتی وەزارەتی تەندروستین بۆ ئەوەی دەست بە دابەشکردنی بکرێت.  رۆژی چوارشەممە وەزارەتی تەندروستیی بەرازیل رایگەیاند، پلانیان بۆ دەستپێکردنی کوتان داناوە و لە چەند رۆژی داهاتوودا بڕیار لەسەر مۆڵەتدان بەو ڤاکسینە دەدەن کە لە چینەوە گەیشتووەتە بەرازیل.  بەرازیل گرێبەستی لەگەڵ کۆمپانیای سینۆڤاکی چینی واژۆکردووە بۆ وەرگرتنی ڤاکسینی کۆرۆناڤاک و لە کۆتاییەکانی مانگی رابردووشدا، ١٢٠ هەزار ژەمە ڤاکسین گەیێندرایە ساوپاولۆ، هەروەها ماددەی خاوی ڤاکسینەکەش لەلایەن هەمان کۆمپانیاوە رەوانەی بەرازیل کرا بۆ ئەوەی لەوێش دەست بە بەرهەمهێنانی ڤاکسینەکە بکرێت. ئەو ماددەیەش بەشی دروستکردنی زیاتر لە یەک ملیۆن ژەمە ڤاکسین دەکات.  بەپێی گرێبەستی بەرازیل و کۆمپانیا چینییەکەش پێش کۆتایی ساڵ، ٦ ملیۆن ژەمە ڤاکسینی دیکە دەگەنە بەرازیل.  جایر بۆڵسونارۆ، سەرۆکی بەرازیل دوای ئاشکراکردنی پلانی دابەشکردنی ڤاکسین، ئاماژەی بەوە کرد ئەو پێشووتر تووشی ڤایرۆسەکە بووە و پێویستی بەوە نییە، ڤاکسین وەربگرێت. پێشووتریش قسەی لەسەر ئەوە کردبوو کە بەستنی دەمامک کاریگەرییەکی ئەوتۆی لەسەر کەمکردنەوەی بڵاوبوونەوەی ڤایرۆسەکە نییە، لەکاتی رێوڕەسمی ئاشکراکردنی پلانی دابەشکردنی ڤاکسینیشدا، بۆڵسونارۆ بەبێ دەمامک لەپاڵ بەرپرسانی دیکەی وڵاتەکەیدا دەرکەوت.   ڤاکسینی فایزەر دەگاتە چیلی  پێش کۆتایی ساڵ، یەکەم کۆمەڵەی ڤاکسینی فایزەر دەگاتە چیلی و حکومەتی ئەو وڵاتەش، بەسەر کارمەندانی تەندروستیدا دابەشی دەکات.  پاش ئەوەی ڤاکسینی فایزەر لە بەریتانیا و ئەمریکا دابەشکرا و وڵاتانی دیکەی وەک ئیسرائیل و بەحرێنیش مۆڵەتی دابەشکردنیان پێدا، ئەو ڤاکسینە یەکەم کۆمەڵەشی لەم مانگەدا دەگەیێنێتە چیلی.  سێباستیان پینێرا، سەرۆکی چیلی رایگەیاند، کە لەم مانگەدا ٢٠ هەزار ژەمە ڤاکسینی فایزەر دەگاتە چیلی و دەسەڵاتدارێتی تەندروستی ئەو وڵاتەش، سەرقاڵی توێژینەوەیە لەپێناو مۆڵەتدان بە دابەشکردنی ڤاکسینەکە.  حکومەتی چیلی دەیەوێت بەپێی گرێبەستێک بۆ ساڵی داهاتوو زیاتر لە ٣٢ ملیۆن ژەمە ڤاکسین بکڕێت، کە لەو ژمارەیە ١٠ ملیۆن ژەم لە فایزەر دەکڕێت.   چیلی دانیشتووانەکەی ١٩ ملیۆن کەسە و تاوەکو ئێستا ٥٨٠ هەزار تووشبوون بە کۆرۆنا تۆمارکراوە و لەو ژمارەیەش ١٦ هەزار کەس گیانیان لەدەست داوە.   پلانی حکومەتی چیلی دابینکردنی ڤاکسینە بۆ ٨٠ % ی دانیشتووانەکەی، هەربۆیە جگە لە فایزەر، گرێبەستی پێشکێشی کۆمپانیاکانی دیکەی بەرهەمهێنانی ڤاکسین کردووە وەک ئاسترا زینیکا - ئۆکسفۆرد و ڤاکسینی سینۆڤاکی چینی.