فەخرەدین کۆجا لە هەژماری تایبەتی لە تویتەر رایگەیاند، تاوەکو ئێستا زیاتر لە ملیۆنێک و ٢٠٠ هەزار کەس ڤاکسینی کۆرۆنایان پێدراوە. تەنیا لە ئیستەنبوڵ ٢٢٤ هەزار ژەمە ڤاکسینی دابەشکراوە کە خراپترین دۆخی هەبوو لەڕووی تووشبوون بە کۆرۆنا. هەروەها ئەنقەرە بە وەرگرتنی ١٢٢ هەزار و ٣٢٢ ژەمە ڤاکسین لە ریزبەندیی دووەمدایە و ئیزمیر بە وەرگرتنی ٧٦ هەزار و ٦٨٨ ڤاکسین لە ریزبەندیی سێیەمدایە.   لە تورکیا و باکووری کوردستاندا یەک ملیۆن و ١٠٠ هەزار کارمەندی تەندروستیی هەن. تەواوی کارمەندانی تەندروستیی، ژەمی یەکەمی ڤاکسینی کۆرۆنایان وەرگرتووە. بڕیارە رۆژی ١١ی شوباتی ٢٠٢١ ژەمی دووەمی ڤاکسینی کۆرۆنا بدرێتە کارمەندانی تەندروستیی. ئێستاش وەزارەتی تەندروستی لەڕێگەی تیمە گەڕۆکەکانیانەوە، پێکوتەی نەخۆشەکان و ئەوانەی تەمەنیان سەروو ٨٠ ساڵە بەسەردانیکردنی ماڵەکانیان ڤاکسینیان لێدەدەن.   نزیکەی ١٠ رۆژ پێش ئێستا دامەزراوەی چارەسەری و کەرەستە پزیشکییەکانی تورکیا TİTCK مۆڵەتی بەپەلەی بەکارهێنانی، بە ڤاکسینە چینییەکە دا. فەخرەدین کۆجا یەکەم کەس بوو ڤاکسینی کۆرۆناڤاکی بەرهەمی کۆمپانیای سینۆڤاکی چینی وەرگرت. دواتر، ئەندامانی ئەنجوومەنی زانستیی تورکیا بە ڤاکسینەکە کوتران.   رۆژی ٣٠ی کانوونی یەکەمی ٢٠٢٠، یەکەم کاروانی ڤاکسینی کۆرۆناڤاک گەیشتە ئیستەنبووڵ و رۆژی دواتر ٣١ی کانوونی یەکەمی ٢٠٢٠ کاروانی دووەمی ڤاکسینەکە گەیشتە ئەنقەرە.   تورکیا ٥٠ ملیۆن ژەمە ڤاکسینی چینی کڕیووە و تاوەکو ئێستا سێ ملیۆن ژەمە ڤاکسینی پێگەیشتووە. هەروەها ٥٠ ملیۆن ژەمە ڤاکسینی دیکەشی لە کۆمپانیای فایزەر و بایۆنتێک کڕیوە و بڕیارە لە مانگی شووبات بە دەستی بگات. سەرباری ئەمەش هەوڵدان بۆ بەرهەمهێنانی ڤاکسین بەردەوامە کە بڕیارە لە مانگی نیسانی ئەمساڵ بەرهەمبهێندرێت.     بەپێی ئاماری بلوومبێرگ تاوەکو ئێستا لە سەرانسەری جیهان ٦٣ ملیۆن کەس لە ٥٦ وڵاتی جیاواز بە ڤاکسینی کۆرۆنا کوتراون کە دەکاتە رۆژانە سێ ملیۆن و ٢٠٠ هەزار کەس. ئەمریکا لە پلەی یەکەمدایە لە ریزبەندیی دابەشکردنی ڤاکسین و ٢١ ملیۆن کەس لەو وڵاتە کوتراون.