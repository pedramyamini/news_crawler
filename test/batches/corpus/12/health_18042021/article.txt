دکتۆر حەسەن تەمیمی، وەزیری تەندروستی و ژینگەی عێراق رایگەیاند، لە سەرجەم پارێزگاکانی عێراق، رۆژانە سەدان هاووڵاتیی سەردانی بنکەکان دەکەن بۆ ئەوەی ڤاکسینی کۆرۆنا لە خۆیان بدەن و تاوەکو ئێستا زیاتر لە ٢٥٠ هەزار هاووڵاتی خۆیان کوتاوە.  لە بەشێکی دیکەی قسەکانیدا دکتۆر حەسەن تەمیمی ئاماژەی بەوەدا: "بڕیارە ئەم مانگە ١.٣ ملیۆن قورچک ڤاکسین بگاتە عێراق و بەسەر پارێزگاکاندا دابەشبکرێن".  هاوکات دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، ئەو ڤاکسینەی ئەم مانگە دەگات، لە جۆری سینۆفارمە و بڕیاردراوە ١٧ % ی بۆ هەرێمی کوردستان بنێردرێت، بەڵام هەمیشە لەو رێژەیە کەمتر دەنێرن و ١٠ - ١٢ % دەنێرن.  تاوەکو ئێستا سێ جۆر ڤاکسین گەیشتوونەتە عێراق و هەرێمی کوردستان کە بریتین لە سینۆفارم، ئەسترازێنیکا و فایزەر و ٢١٥ هەزار و ٨٠١ کەسیش ڤاکسینیان وەرگرتووە.  دوو کاروانی سینۆفارمی چینی گەیشتوونەتە عێراق؛ یەکەم کاروانی لە ٢/٤/٢٠٢١ گەیشت، کە پێکهاتبوو لە ٥٠ هەزار قورچک. دواتر کاروانی دووەم گەیشت کە نزیکەی ٢٠٠ هەزار قورچکە ڤاکسین بوو.   رۆژی ٢٥/٣/٢٠٢١ یش یەکەم کاروانی ڤاکسینی ئەسترازێنیکا گەیشتە عێراق، کە پێکهاتبوو لە ٣٣٦ هەزار قورچکە ڤاکسین. رۆژی ١١/٤/٢٠٢١ یش یەکەم کاروانی فایزەر گەیشت، کە لە ٤٩ هەزار قورچک پێکهاتبوو.   تاوەکو ئێستا ٩٦٤ هەزار و ٤٣٥ تووشبووی کۆرۆنا لە عێراق و هەرێمی کوردستان تۆمارکراون، ٨٤٣ هەزار و ٨٥١ کەس لەو تووشبووانە چاکبوونەتەوە، واتە ٨٧.٥ % ـی تێکڕای تووشبووان؛ هەروەها ١٠٥ هەزار و ٦٥٥ تووشبووی کۆرۆنا هێشتا چارەسەر وەردەگرن، ٤٩٤ لەو تووشبووانە لەژێر چاودێریی چڕدان، ١٤ هەزار و ٩١٥ تووشبووی کۆرۆناش گیانیان لەدەستداوە.