پێدانی پارێزبەندییەکە بۆ پاراستنی کۆمپانیا ئەمریکییەکەیە لە ئەگەری هەر دەرهاوێشتەیەک کە لە ئاکامی بەکارهێنانی ڤاکسینی دژە کۆرۆنا بکەوێتەوە.  رۆژی چوارشەممە ٢ - ١٢ - ٢٠٢٠ حکومەتی بەریتانیا وەکو یەکەم وڵاتی جیهان رەزامەندی لەسەر بەکارهێنانی ڤاکسینی بەرهەمهێنراوی هەردوو کۆمپانیای فایزەر و بایۆنتێک دەربڕی.  سەرۆکی بەشی کۆمپانیای فایزەری ئەمریکی لە بەریتانیا رایگەیاند: ئەو پارێزبەندییە یاساییە و رێگە دەداتە کۆمپانیای فایزەر تاوەکو لە ماوەی یەک هەفتەدا دەستبکات بە بڵاوکردنەوەی ڤاکسینەکە بەهەموو بەریتانیادا بەبێ ئەوەی ترسی هەبێت.  سەرچاوە میدیاییەکانی بەریتانیا لە زاری چەند بەرپرسێكی سەر بە وەزارەتی تەندروستی ئەو وڵاتە ئاشکرایانکردووە، حکومەتی بەریتانیا جەختی لە پێدانی پارێزبەندییەکەی بە کۆمپانیای فایزەری ئەمریکی کردووە، کە وایلێدەکات ئیدی هەر سکاڵایەک لەلایەن هەر نەخۆشێک یان بەکارهێنەرێكی ڤاکسینەکە یان لایەنێکی دیکە دژ بە فایزەر بەرزبکرێتەوە، لەلایەن هیچ دادگایەکی بەریتانی تەماشا ناکرێت.  رۆژی ٩ ـی تشرینی دووەم کۆمپانیای فایزەر بۆ یەکەمجار ئەنجامی دوایین تاقیکردنەوەکانی ڤاکسینەکەی بڵاوکردەوە، و سەرکەوتنی ڤاکسینەکەی بە رێژەی ٩٠ % راگەیاند، دوای نزیکەی هەفتەیەک ئەنجامی رێژەی سەرکەوتنەکەی بۆ ٩٥ % بەرزکردەوە. پاشان بەشێک لە وڵاتەکان دەستیان بە کڕینی ڤاکسینەکان کرد.