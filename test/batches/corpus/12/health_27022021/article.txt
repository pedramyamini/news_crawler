چارلس میشیل، سەرۆکی ئەنجوومەنی یەکێتیی ئەوروپا رایگەیاند: "کاری هەرە لە پێشینەمان لەم کاتەدا بریتییە لە خێراکردنی بەرهەمهێنان و دابەشکردنی ڤاکسین و هەڵمەتی کوتان لە سەرانسەری یەکێتی ئەوروپا".   یەکێتی ئەوروپا کە ژمارەی دانیشتووانی نزیکەی ٤٥٠ ملیۆن کەسە، گرێبەستی کڕینی ٢ ملیار ڤاکسینی لەگەڵ کۆمپانیا دەرمانسازەکان واژۆکردووە.   بەڵام ئەو ژمارەیەی کە تاوەکو ئێستا وەریگرتوون زۆر نییە و هەڵمەتی کوتانیش بە خاوی بەڕێوەدەچێت، بۆیە سەرکردە ئەوروپییەکان گوشار دەخەنە سەر کۆمپانیا دەرمانسازەکان تاوەکو پرۆسەی بەرهەمهێنان خێراتر بکەن.   ئورسۆلا ڤۆندەر لاین، سەرۆکی کۆمیسیۆنی یەکێتی ئەوروپا رایگەیاند: "ئەگەر سەیر بکەین بەشی زۆری هەناردەکردنی ڤاکسین بەجێگەیێندراوە. نزیکەی ٩٥ % ـی ڤاکسینە هەناردەکراوەکان لەلایەن فایزەر بایۆنتێکەوە بووە، ئەوی دیکەش لەلایەن مۆدێرناوە بووە. هەروەها لەگەڵ کۆمپانیای ئەسترازێنیکا لە گفتوگۆداین کە بواری ئەوەی هەیە هەناردەکەی باشتر بکات بۆ ئەوەی بەندەکانی گرێبەستەکە جێبەجێبکات. واتە، ئێمە لێرەوە لە نزیکەوە سەیردەکەین کە چی روودەدات".  کۆمپانیاکانی دروستکردنی ڤاکسین دەڵێن، ئەوان هەوڵدەدەن کاری سێ چوار ساڵ لە یەک ساڵدا تەواو بکەن بۆ ئەوەی ژمارەیەکی زیاتری ڤاکسین دروستبکەن، بەڵام هاتنە پێشەوەی کێشە، شتێکی چاوەڕواننەکراو نییە.   ئەمە لەکاتێکدایە، یەکێتی ئەوروپا دەیەوێت تا مانگی ئەیلوولی ئەمساڵ، ٧٠ % ی دانیشتووانی پێگەییشتووی خۆی بکوتێت کە دەکاتە ٢٥٥ ملیۆن کەس.