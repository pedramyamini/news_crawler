ئەمڕۆ پێنجشەممە ٢٩ - ٠٤ - ٢٠٢١ وەزارەتی تەندروستیی هیندستان رایگەیاند، لەماوەی ٢٤ کاژێری رابردوو ٣٧٩ هەزار و ٢٥٧ تووشبووی نوێ تۆمارکراون، ٣٥٠ مردنی زیاتریش بە بەراورد بە ٢٤ کاژێری رابردوو تۆمارکراون کە ژمارەی مردووانیان بە ڤایرۆسەکە لەماوەی شەو و رۆژێکدا گەیاندووەتە سێ هەزار و ٦٤٥ کەس.  ئامارەکانی وەزارەتی تەندروستیی هیندستان ئەوەشیان بڵاوکردەوە کە کۆی گشتیی تووشبوون بە کۆرۆنا لە هیندستان ١٨ ملیۆن و ٣٠٠ هەزاری تێپەڕاندووە، مردنیش گەیشتووەتە ٢٠٤ هەزارو ٨٣٢ کەس.  وڵاتان دەستیانکردووە بە ناردنی بوتڵی ئۆکسجین و ئامێری هەناسەدانی دەستکرد، کۆرۆنا هێندە بەربڵاوە، هیندستان فریای پشکنینەکان ناکەوێت، پزیشکان ئاماژە بەوەدەکەن کە ئامارەکان ١٨ هێندەی ئەوانەن کە رادەگەیێندرێن.  ئەمریکا بڕیاریداوە بە بەهای ١٠٠ ملیۆن دۆلار کەرەستەی پزیشکی لە کاژێرەکانی داهاتوو رادەستی هیندستان بکات.  کۆرۆنا لەسەرتاسەری جیهاندا بڵاوبووەتەوە، بەڵام خەڵکی وڵاتان بە هۆشیارییەوە سەیری دۆخی هیندستان دەکەن. بڵاوبوونەوەی کۆرۆنا گۆڕاوەکەی هیندستان رۆژانە دەیان هەزاران کەس تووش دەکات و هەزاران تووشبووش دەکوژێت.  وڵاتان رێکاری نوێیان گرتووەتەبەر؛ هەندێکیان گەشتە ئاسمانییەکانیان لەگەڵ هیندستان راگرتوون و هەندێکی دیکەش ١٠ رۆژ هەر کەسێک کەرەنتین دەکەن کە لە هیندستانەوە بچێتە نێو وڵاتەکانیان.   ئۆلیڤەر ڤێران، وەزیری تەندروستیی فەرەنسا دەڵێت "سەرنجێکی تایبەت خراوەتە سەر ڤایرۆسە گۆڕاوە هیندییەکە. لەم کاتەدا کە قسە دەکەین هیچ تووشبووی گۆڕاوی هیندی لە فەرەنسا تۆمارنەکراوە. ئێمە ئەوە دەزانین، چونکە بەدوو رێگە دەتوانین ئەو ڤایرۆسە دەستنیشان بکەین، ئیدی لە هەر کوێیەک بێت. "  بەپێی ناوەندی GISAID، ئێستا ڤایرۆسە گۆڕاوە هیندییەکە لە ٢١ وڵات بڵابووەتەوە و مەترسی بڵاوبوونەوەی لە وڵاتانی دیکەش هەیە.  بەڵام، کۆمپانیا گەورەکانی دەرمان لێدوانی موژدەبەخش دەدەن، بایۆنتێک دەڵێت، ڤاکسینەکەیان دژی ڤایرۆسە گۆڕاوە هیندییەکە کاریگەرە، فایزەریش ئاماژە بەوە دەکات کە لە ١٠٠ رۆژدا دەتوانن ڤاکسینی بۆ دروستبکەن.  بەپێی ئەو ئامارانەی بڵاوکراونەتەوە، تاوەکو ئێستا تەنیا لە ١٠ % ی خەڵکی هیندستان قورچکی یەکەمی ڤاکسینیان وەرگرتووە.  ئامارە فەرمییەکان دەڵێن، رۆژانە ٢٥٠٠ تووشبووی کۆرۆنا لە هیندستان دەمرن، بەڵام بەشێک لە پزیشکان دەڵێن دۆخەکە زۆر لەوە خراپترە، لەوانەیە رۆژانە تاوەکو ١٣ هەزار کەس لە هیندستان بە کۆرۆنا بمرن.