ئاژانسی دەرمانی ئەوروپی دەڵێت، بڕیاردان لەسەر ڤاکسینی سپۆتنتیک - ڤی بەهەمانشێوەی بڕیاردانە لەسەر ڤاکسینەکانی دیکەی کۆرۆنا.  لە قۆناخی یەکەمدا میکانیزمی هەڵسەنگاندنی بەردەوام بۆ تاقیکردنەوە قەرەوێڵییەکان دەکرێت و لە قۆناخی دووەمدا داوای مۆڵەتی بەبازاڕکردنی مەرجدار بۆ ماوەی یەک ساڵ بەرزدەکرێتەوە.  لە ١٧ی ئەم مانگەدا، ئۆرسۆلا ڤۆندێرلاین، سەرۆکی کۆمسیۆنی یەکێتیی ئەوروپا سەبارەت بە ڤاکسینە رووسیییەکە داوای لە رووسەکان کرد سەرجەم داتاکانی تایبەت بە ڤاکسینەکە پێشکەش بکەن و بە هەموو پرۆسەی چاودێریکردن هاوشێوەی هەموو ڤاکسینەکانی دیکە، تێیپەڕێنن.  ماوەی نێوان هەردوو قۆناخەکە تاوەکو دەگاتە ئەوەی مۆڵەت بدرێتە خاوەن ڤاکسین بۆ ئەوەی ڤاکسینەکەی بفرۆشێت و بڵاوی بکاتەوە، ٢ تاوەکو ٤ مانگە.  تاوەکو ئێستا ئاژانسی دەرمانی ئەوروپا مۆڵەتی بەکارهێنانی بە سێ ڤاکسینی کۆرۆنا داوە، ئەوانیش ڤاکسینەکانی فایزەر / بایۆنتیک، مۆدێرنا و ئاسترازێنیکا / زانکۆی ئۆکسفۆرد.  هەردوو ڤاکسینی نۆڤاڤاکسی ئەمریکی و کیورڤاک لە قۆناخی یەکەمی هەڵسەنگاندنی بەردەوامدان و ڤاکسینی جۆنسن ئاند جۆنسنی ئەمریکیش داوای پێدانی مۆڵەتی کردووە.  ئاژانسی دەرمانی ئەوروپی لە ١٠ی ئەم مانگەدا ئاشکرایکردووە، ڤاکسینی سپۆتنیک - ڤی هێشتا لە قۆناخی یەکەم، کە قۆناخی هەڵسەنگاندنی بەردەوامە، تێنەپەڕیوە و تاوەکو ئێستاش ئاژانسەکە هیچ داوایەکی لەلایەن خاوەنی ڤاکسینە رووسییەکە بۆ بەبازاڕکردنی ڤاکسینەکە بۆ نەچووە.  هاوکات، ئاژانسی دەرمانی ئەوروپی لەلایەن شارەزایانەوە، وەک هەنگاوی یەکەم، داوای ئەوەی لێکراوە لەڕووی زانستییەوە هەڵسەنگاندن بۆ ڤاکسینەکە بکات تاوەکو لە هەنگاوی دووەمدا داوایەک بۆ بەبازاڕکردن پێشکەشی بکرێت.  رووسیا پێداگری لەسەر دروستی  و کاریگەری ڤاکسینەکەی دەکات و دەڵێت لە ٣٠ وڵاتی جیهاندا بەکاردەهێندرێت و لێکۆڵینەوە زانستییەکەی گۆڤاری لانسێتی زانستی بەریتانی، کە باس لە کاریگەری بەرێژەی لە ٩١.٦ دەکات، بە بەڵگە دەهێنێتەوە.  جگە لەوە رووسەکان، قسەکانی ئاژانسی دەرمانی ئەوروپی رەتدەکەنەو  و دەڵێن لە رۆژی ١٩ی ئەم مانگەوە، داوای بەکارهێنانی ڤاکسینەکەمان پێشکەش بە ئاژانسەکە کردووە، هەروەها ئەو راپۆرتانەی بەدرۆ خستەوە کە گوایە داواکەی رووسیا بە هەڵە بۆ ئاژانسێکی دیکە نێردراوە.  لەبەرئەوەی ڤاکسینی سپۆتنیک - ڤی یەکەمین ڤاکسینە، کە لە دەرەوەی وڵاتانی رۆژئاوا بە گشتی و وڵاتانی یەکێتیی ئەوروپا بەتایبەتی دروستکراوە، بەرپرسانی ئەوروپی دەڵێن، دەبێت بزانین ڤاکسینەکە لەچ شوێنێكی رووسیا و بەچ شێوەیەک بەرهەمدەهێندرێت.  ئەو گومانە لەلایەن ڤۆن دێرلاین - یشەوە ورووژێندراوە کاتێک کە گوتی، ڤاکسینی سپۆتنیک لە ئەوروپا بەرهەمناهێندرێت، بۆیە بەدڵنیاییەوە دەبێت پشکنین بۆ ناوەند و پێگەکانی بەرهەمهێنانی ڤاکسینەکە بکرێت.  کۆمسیۆنی ئەوروپا هێشتا لە ئاست ڤاکسینەکەی رووسیا و ئەوەی چین بە وریاییەوە مامەڵە دەکات، چونکە دیارە ئەوروپا ترسی هەیە لەوەی هەردوو ڤاکسینەکان لەلایەن مۆسکۆ و پەکینەوە وەک کارتێکی گوشاری سیاسی بۆ فراوانکردنی هەژموونیان بۆ سەر وڵاتانی یەکێتیی ئەوروپا بەکاربهێندرێن.  گومانی ئەوروپییەکان هێندە زۆرە کار گەیشتووەتە ئەوەی کۆمسیاری باڵای یەکێتیی ئەوروپا پرسیار بکات و بڵێت، بۆچی رووسیا هێندە بە پەرۆشە مۆڵەتی فرۆشتنی ڤاکسینەکەی لە بازاڕی ئەوروپا پێبدرێت؟ دەشڵێت، بۆچی لەکاتێکدا رووسیا هێشتا ڤاکسینی بە هەموو هاووڵاتییانی نەداوە، هەوڵدەدات ڤاکسین بە ئێمەی ئەوروپی بدات؟