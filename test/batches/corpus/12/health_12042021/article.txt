ئێستا لە وەزارەتی تەندروستیی حکومەتی هەرێمی کوردستان داوا لە هاونیشتمانیان دەکات بە ڤاکسینی کۆرۆنا خۆیان بکوتن، هەندێک لەو هاونیشتمانیانەیشی کە پێشتر ڤایرۆسەکەیان گرتووە و چاکبوونەتەوە دەڵێن لەشیان دژەتەنی دروست کردووە و پێویستیان پێی نییە.  دکتۆر رەوەند عەبدولخالق، بەڕێوەبەری تاقیگەی ناوەندیی پارێزگای دهۆک لەو بارەیەوە بە رادیۆی رووداوی راگەیاند: "مەرج نییە هەموو ئەوانەی تووشی ڤایرۆسی کۆرۆنا دەبن لەشیان دژەتەن دروست بکات. دەکرێت کەسێک تووشی کۆرۆنا ببێت و هەموو نیشانەکانیشی بە قورسی تێدا دەرکەوتبێت، بەڵام دوای چاکبوونەوەی دژەتەنی نەبێت. "  نزیکەی ٢٢ بنکەی پشکنینی ڤایرۆسی کۆرۆنا لە دهۆک کراونەتەوە و رۆژانە ژمارەیەکی زۆر پشکنین بۆ هاونیشتمانیان دەکرێت.  بەڕێوەبەری تاقیگەی ناوەندیی پارێزگای دهۆک گوتی: "زیادکردنی بنکەکانی پشکنین بۆ ئەوەیە بتوانین پشکنین بۆ زۆرترین کەس بکەین تا زوو تووشبووەکان دیاری بکەین. لە سنووری پارێزگای دهۆکدا رۆژانە زیاد لە سێ هەزار پشکنینی دیاریکردنی ڤایرۆسی کۆرۆنا دەکرێت. "  ئەو پزیشکە ئەوەی خستەڕوو کە کۆرۆنا چەند جۆر پشکنینی هەیە کە گرنگترینیان بۆ دەستنیشانکردنەکەیەتی کە پێی دەگوترێت "PCR" و لە رێگەیەوە دەتوانرێت بزانرێت ڤایرۆسەکە لە لەشی کەسەکەدا هەیە یان نا و ٨٠ % ی تووشبووان بە سووکی دەیگرن و پێویست بەوە ناکات لە نەخۆشخانە بخەوێنرێن، ئەو ٢٠ % ـەکەی دیکەیان پێوسیتیان بە مانەوەیە لە نەخۆشخانە.  دکتۆر رەوەند عەبدولخالق جەختی لەوە کردەوە کە هەرکەس تای هەبێت و کۆکەی هەبێت، دەبێت لە خۆی بترسێت و بە ئەگەری زۆر کۆرۆنای هەیە و، دەبێت خێرا پشکنین بکات بۆ ئەوەی لە تووشبوون یان نەبوون دڵنیا ببێتەوە و دەڵێت: "بڕواناکەم بەم زووانە ڤایرۆسی کۆرۆنا کۆنترۆڵ بکرێت و پێموایە دوو ساڵی دیکەی دەوێت تا ئاسایی ببێتەوە. "  تاوەکو ئێستا لە هەرێمی کوردستان ١٣٢ هەزار و ٢٧٠ تووشبووی ڤایرۆسی کۆرۆنا دەستنیشان کراون، لەو ژمارەیە ١١٣ هەزار و ٩٥٩ کەس چاکبوونەتەوە و سێ هەزار و ٧٨٦ تووشبوویش مردوون.