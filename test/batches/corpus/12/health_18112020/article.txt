پشکنینی خۆڕایی لە چەند بنکەیەکی لۆس ئەنجلۆسی کالیفۆرنیا دەکرێت، کاژێر ٨ ـی بەیانی بۆ ٨ ئێوارە خەڵک دەتوانن لەو بنکانەوە پشکنین بکەن، بەڵام قەرەباڵخی و نۆرەی ئۆتۆمبێلەکان گوشاری زۆری لەسەر ئەو بنکانە دروست کردووە، رۆژانە لە هەموو بنکەکانەوە ٣٢ هەزار پشکنین بە خۆڕایی بۆ خەڵك دەکرێت.  کالیفۆرنیا یەکێکە لەو ویلایەتانەی هاتووچۆ و کردنەوەی بازاڕ و شوێنەکانی سنووردار کردنەوە، تووشبووان لەو ویلایەتەوە بەشێوەیەکی بەرچاو بەرزبووەتەوە.  گاڤین نیوسۆم، فەرمانڕەوای کالیفۆرنیا رایگەیاند: " ٤١ ناوچەی ویلایەتەکەی لەکۆی ٥٨ ناوچە خستە ژێر هاتووچۆی سنووردارەوە، لەو ناوچانە تووشبووی زۆری کۆرۆنا تۆمارکراون".  فەرمانڕەوای کالیفۆرنیا دەڵێت: "رێوشوێنەکانی بەستنی دەمامک تووند دەکرێن، کاژێرەکانی کردنەوەی بازاڕ و شوێنەکانیش کەمدەکرێنەوە".  تاوەکو ئێستا زیاتر لە ١١ ملیۆن کەس لە ئەمریکا تووشی کۆرۆنا بوون، ملیۆنێک تووشبوو لە کالیفۆرنیا تۆمارکراوە و دووەم ویلایەتە لە رووی زۆری ژمارەی تووشبووانی کۆرۆنا، چڕترین ویلایەتیشە لە رووی ژمارەی دانیشتووانەوە و ٤٠ ملیۆن کەس تێیدا نیشتەجێن.