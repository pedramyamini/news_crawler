هاوکات لەگەڵ هەڵوێستی یەکێتیی ئەوروپا بۆ کۆنترۆڵی هەناردەکردنی ڤاکسین بۆ دەرەوەی وڵاتانی یەکێتییەکە، پیتەر ئاڵتمایەر، وەزیری ئابووریی ئەڵمانیا رایگەیاند، ئەگەر بۆمان دەرکەوێت کۆمپانیایەک رێزی لە گرێبەستەکان نەگرتووە، رێکاری یاسایی تووند لە ئاستیاندا دەگرینەبەر، گوتیشی، هیچ کۆمپانیایەک بۆی نییە بەرژەوەندیی وڵاتێكی دیکەی دەرەوەی ئەوروپا بەسەر بەرژەوەندیی وڵاتانی یەکێتییەکەدا زاڵ بکات.  راگەیێندراوەکەی ئەڵمانیا رۆژێک دوای راگەیێندراوی کۆمیسیۆنی یەکێتیی ئەوروپا هات کە تێیدا رێگری لە هەناردەکردنی ڤاکسینی دژە کۆرۆنا بۆ وڵاتانی دەرەوەی یەکێتییەکە کرد، ئەگەر هات و رەزامەندیی یەکێتییەکەی لەسەر نەبێت.  دوێنێ سەرچاوەیەکی میدیایی بەریتانی ئاماژە بە نامەیەکی دزەپێکراوی چارلس میشێل، سەرۆکی ئەنجوومەنی یەکێتیی ئەوروپا کردووە کە تێیدا باس لە گرتنەبەری رێکاری بەپەلە و نائاسایی دەکات بە مەبەستی رێگریکردن لە کەمیی ڤاکسینی دژە کۆرۆنا لە یەکێتیی ئەوروپا و گەرەنتیکردنی گەیشتنی بڕە ڤاکسینی پێویست بە دانیشتووانی وڵاتانی ئەندامی یەکێتییەکە.  لە دوو رۆژی رابردوودا، یەکێتیی ئەوروپا رەخنەی تووندی لە کۆمپانیای ئەسترازینکای سوێدی گرت لە دواکەوتنی رادەستکردنی پشکی یەکێتیی ئەوروپا لە ڤاکسینەکە و کۆمپانیاکەی بە فرۆشتنی ئەو بڕە ڤاکسینە بە بەریتانیا تۆمەتبارکرد.  لە نامەکەی سەرۆکی ئەنجوومەنی یەکێتیی ئەوروپادا، کە ئاڕاستەی سەرۆکەکانی نەمسا، کۆماری چیک، دانیمارک و یۆنان کراوە، رایگەیاندووە، گرتنەبەری رێکاری بەپەلە و نائاسایی رێگە بە یەکێتیی ئەوروپا دەدات گەرەنتیی بەرهەمهێنان و هاوردەکردنی بڕە ڤاکسینی پێویست بۆ ئەندامانی یەکێتییەکە بکەن.  هاوکات یەکێتیی ئەوروپا تاوتوێی پەکخستنی هاوردەکردنی ڤاکسینی دژە کۆرۆنای فایزەر بۆ بەریتانیا دەکات کە تاوەکو ئێستا پێشوەختە ٤٠ ملیۆن ژەمە ڤاکسینی کڕیوە. تاوەکو ئێستا لە کۆی نزیکەی ٤٤٦ ملیۆنی دانیشتووانەکەی یەکێتیی ئەوروپا، تەنیا لە ٢ % یان ڤاکسینی دژە کۆرۆنایان پێدراوە.