سەنگاپوور لە ١٤ ـی ئەم مانگەوە مۆڵەتی بەکارهێنانی بە ڤاکسینە هاوبەشەکەی کۆمپانیای فایزەر و بایۆنتێک دابوو. ئەو وڵاتە ٧٥٠ ملیۆن دۆلاری ئەمریکی تەرخانکردووە بۆ کڕینی ڤاکسین لە کۆمپانیاکانی فایزەر و بایۆنتێک، مۆدێرنا و سینۆڤاک.  حکومەتی سەنگاپوور رایگەیاندووە کە ڤاکسینەکان بەخۆڕایی دەبن بۆ هاووڵاتییەکانی، بەڵام کوتانی ناچاری ناسەپێنن.   لە قەتەریش بە هەمانشێوە، چەند کاژێرێک دوای پەسندکردنی بەکارهێنانی ڤاکسینی هاوبەشی فایزەر و بایۆنتێک، یەکەمین باری ئەو ڤاکسینە لە رێگەی فڕۆکەوە گەیشتە دەوحەی پایتەختی ئەو وڵاتە.   هاوشێوەی سەنگاپوور، قەتەریش بڕیاریداوە ڤاکسین بۆ هاووڵاتییەکانی خۆی بێ بەرامبەر و خۆویستانە بێت. بڕیارە لە رۆژی چوارشەممەوە هەڵمەتی کوتان لەو وڵاتەی کەنداو دەستپێبکات.  بەگوێرەی حکومەتی قەتەر، سەرەتا، بەتەمەنەکان، تووشبووانی نەخۆشییە درێژخایەنەکان و کارمەندانی کەرتی تەندروستی ڤاکسینەکە وەردەگرن.  تاوەکو ئێستا، ٢٧ وڵاتە ئەندامەکەی یەکێتی ئەوروپا لەگەڵ بەریتانیا، ئەمریکا، کەنەدا، سویسرا، سەنگاپوور، ئیسرائیل، بەحرەین و قەتەر گڵۆپی سەوزیان بۆ بەکارهێنانی ڤاکسینە هاوبەشەکەی کۆمپانیاکانی فایزەری ئەمریکی و بایۆنتێکی ئەڵمانی هەڵکردووە و رێگەیان لە بەردەم هەڵمەتی کوتان کردووەتەوە.