راپرسییەکە بە هاوبەشی لەلایەن ئاژانسی هەواڵی ئەسۆشیەتد پرێس و زانکۆی شیکاگۆ کراوە، نیشانیدەدات % ٦٧ ـی ئەمریکییەکان رازین ڤاکسین وەربگرن ١٥ % یان دڵنیان کە وەریناگرن و % ١٧ ـیان دەڵێن رەنگە وەرینەگرن.   زۆربەی ئەوانەی کە ڤاکسین رەتدەکەنەوە یان گومانیان لە وەرگرتنی هەیە، دەڵێن ئەوان لە کاریگەری و سەلامەتی ڤاکسین دڵنیا نین. لە نێو چینی گەنجانی ئەمریکا، ئەوانەی کە بڕوانامەی زانکۆیان نییە، رەشپێستەکان و کۆمارییەکان رێژەی رەتکرنەوەی ڤاکسین بەرزە.  دکتۆر ئەنتۆنیۆ فاوچی، گەورە پسپۆڕی بواری نەخۆشییە گوازراوەکان پێشتر گوتبووی کە دەبێت لەنێوان % ٧٠ تاوەکو % ٨٥ی دانیشتووانی ئەمریکا ڤاکسین وەربگرن بۆ ئەوەی کۆرۆنا بوەستێنرێت کە تاوەکو ئێستا نزیکەی ٤٧٠ هەزار ئەمریکی کوشتووە.  هەروەها بەم دواییانە هۆشداریی دابوو کە بەهۆی بڵاوبوونەوەی جۆرە نوێیەکانی کۆرۆنای گۆڕاو پێویست دەکات خەڵکی ئەمریکا خێراتر ڤاکسین وەربگرێت.   هەر بەپێی هەمان راپرسی % ٦٥ ـی ئەو کۆمەڵە خەڵکەی کە دەڵێن بەدڵنیاییەوە ڤاکسین وەرناگرین هۆکارەکەی بۆ ئەوە دەگەڕێننەوە کە دەترسن کاریگەریی لاوەکی هەبێت، هەرچەندە تاوەکو ئێستا هیچ کاریگەریێکی لاوەکی مەترسیدار لە هیچ ڤاکسینێکی پەسندکراو بەدینەکراوە.  هەروەها نزیکەی هەمان ئەو رێژەیە دەڵێن متمانەیان بە ڤاکسین نییە. رێژەی ٣٨ % ـی ئەو کەسانەی کە نایانەوێت ڤاکسین بەکاربێنن پێیانوایە پێویستیان بە وەرگرتنی ڤاکسین نابێت و دەڵێن ئەوان نازانن ئاخۆ ڤاکسینی دژی کۆرۆنا کاری خۆی دەکات یان نا و دەشڵێن "متمانەمان بە حکومەت نییە".   بەشێک لەو کەسانەی کە بەشداریی راپرسییەکەیان کردووە دەڵێن دڵنیا نین کە ڤاکسینەکە بەکاربێنن، نزیکەی % ٦٣ ـیان دەڵێن ئەوان چاوەڕێن تاوەکو بزانن ئاخۆ ڤاکسینەکان سەلامەت دەبن یان نا و ٦٠ % ـیان نیگەرانی کاریگەرییە لاوەکییەکانی ڤاکسینن.   راپرسیەکە دەریدەخات کە ئەمریکییە بەتەمەنەکان زیاتر لەوانی دیکە رازین بە وەرگرتنی ڤاکسین. لە هەر ١٠ کەس لەوانەی تەمەنیان لە ٤٥ ساڵ کەمترە، چواریان گومانیان هەیە یان دڵنیان لە بەکارنەهێنانی ڤاکسین.   لە هەر ١٠ کەس لەوانەی تەمەنیان سەرووی ٤٥ ساڵە، دوو کەس گومانیان هەیە یان دڵنیان لە بەکارنەهێنانی ڤاکسین.  هەروەها ئەمریکییە رەشپێستەکان زیاتر لە سپیپێستەکان ڤاکسین رەتدەکەنەوە. ٦٨ % ـی رەشپێستەکان بەراورد بە ٥٧ % ـی سپیپێستەکان گومانیان هەیە یان دڵنیان لە بەکارنەهێنانی ڤاکسین.  هەروەها % ٦٥ ـی ئەمریکییە لاتینییەکان دەڵێن ڤاکسین وەردەگرن. خەڵکی ئەمریکا بە گشتی، ئەوانەی بڕوانامەی زانکۆیان نییە زیاتر لەوە نزیکن ڤاکسین رەتبکەنەوە.  لە راپرسییەکەی ئەسۆشیەتد پرێس و زانکۆی شیکاگۆدا، ٤٠ % ی ئەو ئەمریکییانەی بڕوانامەی زانکۆیان نییە گوتوویانە بە دڵنیاییەوە ڤاکسین رەتدەکەنەوە، لەکاتێکدا تەنیا ١٧ % ی خاوەن بڕوانامەکان دەڵێن ڤاکسین وەرناگرن. هەروەها ٤٤ % ی کۆمارییەکان و ١٧ % ی دیموکراتەکان وەرگرتنی ڤاکسین رەتدەکەنەوە.