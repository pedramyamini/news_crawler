لەراگەیێندراوێكی تایبەتیی رێکخراوی تەندرووستی جیهانیدا کە لەلایەن کۆمەڵێک لە شارەزا پزیشکییە نێودەوڵەتییەکان ئامادەکراوە هاتووە، کە رێکخراوەکە پێشنیاز دەکات دەرمانی رێمدیسفیر بۆ چارەسەری کۆرۆنا بەکارنەهێندرێت.  لە راگەیێندراوەکەدا هاتووە، پێشنیازەکانی رێکخراوی تەندروستیی جیهانی لەسەر بنەمای چاوخشاندنەوەیەکی نوێ کراوە کە تێیدا بە پشت بەستن بە بەڵگە زانستییە پزیشکییەکان بەراوردکاری لەنێوان دەرمانە جیاجیاکانی بەرەنگاربوونەوەی کۆرۆنا، کراوە.  لێکۆڵینەوە و چاوخشاندنەوەکە تاوتوێی ٤ لێکۆڵینەوەی نێودەوڵەتی کردووە کە تایبەتن بە زیاتر لە ٧ هەزار تووشبووی کۆرۆنا.  لەدوای وردەکاری سەرجەم زانیارییەکان لەلایەن کۆمەڵێك لە شارەزایانی سەر بە رێکخراوی تەندروستیی جیهانی، رێکخراوەکە بەو ئەنجامە گەیشتوون کە دەرمانی رێمدیسفیر هێندە کاریگەری گەورەی لەسەر تووشبووانی کۆرۆنا جێنەهێشتووە.  رێکخراوی تەندروستیی جیهانی جەختیکردەوە لەوەی کە هیچ بەڵگەیەک نییە بیسەلمێنیت دەرمانی رێمدیسفیر فاکتەرە ژیانەوەکانی نێو تووشبووانی کۆرۆنا چالاک دەکەن، بەڵام هاوکات شارەزایانی پزیشکی هاوڕابوون لەسەر ئەنجامدانی لێکۆڵینەوەی زیاتر لەسەر رێمدیسفیر تاوەکو بزانن کاریگەرییەکانی لەسەر ژمارەیەک نەخۆشی دیاریکراو چین و چۆنن.  پێشتر تیدرۆس ئەدهانۆم، بەڕێوەبەری رێکخراوی تەندروستیی جیهانی ئاماژەی بەوە کردبوو، هەردوو دەرمانی رێمدیسفیر و ئینتەرفیرون کاریگەری سست و کەم لە چارەسەرکردنی تووشبووانی کۆرۆنا پیشان دەدەن.  پێشتریش کاتێك کە دۆناڵد ترەمپ و میلانیای هاوژینی تووشی کۆرۆنا بوون رایگەیاند کە دەرمانی رێمدیسفیری بەکارهێناوە. دەرمانی رێمدیسفیر لە بنچینەدا وەک دەرمانی دژە ڤایرۆسی جگەر و ڤایرۆسی ئیبۆلا بەکارهێنراوە.