دکتۆر ئاسۆ حەوێزی، گوتەبێژی وەزارەتی تەندروستی بە تۆڕی میدیایی رووداوی راگەیاند، دۆخەکە زۆر خراپە، بەجۆرێک یەکەی چاودێریی هەموو نەخۆشخانەکان پڕن، بە هەر هۆیەک چاکبوون یان مردن قەرەوێلەیەک چۆڵ دەبێ یەکسەر سەرە گیراوە بۆ ئەوەی جێگەکەی بە تووشبوویەکی دیکە پڕ بکرێتەوە کە ئۆکسجین و چاودێری بەردەوامی دەوێ.  لە بەشێکی دیکەی قسەکانیدا گوتەبێژی وەزارەتی تەندروستی دەڵێت: لە زانستی پەتازانیدا گرنگە ئەگەر شەپۆلێکی بەهێز و مەترسیدار هەبێ، بتوانیت دوای بخەیت، وەزارەت ئیش لەسەر ئەوە دەکات، تاوەکو دەرفەت هەبێ خەڵکی زیاتری پێ رزگار بکرێ و، مردن نەگاتە ئاستێکی بەرز و ترسناک.   هەر ئەمڕۆ قەدەخەی هاتووچۆ لەنێوان پارێزگاکانی کوردستان و عێراق دەستیپێکرد، جگە لە دیپۆلۆمات، نەخۆش و بازرگان رێگە بە کەس نادرێت هاتووچۆ بکات. لە راگەیێندراوی وەزارەتی ناوخۆدا باسی کاتی هەڵگرتنی قەدەخە هاتووچۆ نەکراوە.  ئەوە لە کاتێکدایە بەپێی دوایین ئاماری وەزارەتی تەندروستیی هەرێمی کوردستان، لە ٢٤ کاژێری رابردوودا ٨٥٦ کەس تووشی کۆرۆنا بوون و ١٢ کەسیش گیانیان لەدەستداوە. هەروەها ٤٣٢ کەسیش چاکبوونەتەوە.  ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ١٢٧ هەزار و ٤٧ کەس. لەو ژمارەیە ١١١ هەزار و ٩٢٦ کەس چاکبوونەتەوە و سێ هەزار و ٧٤٣ کەسیش گیانیان لەدەستداوە.  درەنگانی شەوی رابردوو دووشەممە ٠٥ - ٠٤ - ٢٠٢١، وەزارەتی ناوخۆی هەرێمی کوردستان سێ رێنوێنیی نوێی دەرکردووە و رایگەیاند، هاتووچۆ لەنێوان پارێزگاکانی هەرێمی کوردستان و عێراق رادەگیرێت. ئەوە لەکاتێکدایە پێشتر تەنیا هەفتانە سێ رۆژ رادەگیرا. بەهۆی ئەم بڕیارانەشەوە ئەمڕۆ لە بازگەکانی نێوان هەرێمی کوردستان و عێراق قەرەباڵخییەکی زۆر دروستبوو.  بەپێی راگەیێندراوەکە تەنیا رێگە بەم کەس و لایەنانە دەدرێت هاتووچۆ بکەن:  - ئاژانس و رێکخراوەکانی سەر بە نەتەوە یەکگرتووەکان، رێکخراوە نێودەوڵەتییەکان، هاوپەیمانان، دیپلۆماتکاران و شاندە فەرمییەکان   - ئەو هاووڵاتیانەی نیشتەجێی هەرێمی کوردستانن  - کەسانی نەخۆش کە پێویستیان بە چارەسەری نەخۆشی هەیە لە نەخۆشخانەکانی هەرێمی کوردستان  - بازرگانان و وەبەرهێنەران  لەبارەی کاری بازرگانیش، وەزارەتی ناوخۆ دەڵێت، کاری بازرگانی لەنێوان هەرێمی کوردستان و پارێزگاکانی عێراق بەردەوام دەبێت بە لەبەرچاوگرتنی تەواوی رێکارەکانی خۆپارێزی. وەزارەتی ناوخۆ ئاماژە بەوەشدەکات، بڕیارەکان لە رۆژی دەرچوونییەوە کە ئەمڕۆ دووشەممەیە، جێبەجێدەکرێت. هاوکات لە راگەیێندراوی ژووری ئۆپەراسیۆنی هەولێردا هاتووە، بڕیارەکان لە کاژێر ١٢: ٠٠ ـی ئەمشەو دەچێتە بواری جێبەجێکردنەوە.