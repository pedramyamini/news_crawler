جەین، دانیشتووی شاری نیویۆرکە و دەڵێت، "ئەوان توانای ئەوەیان هەیە ١٠ هەزار کەس لە رۆژێکدا بکوتن، بەڵام ئێستا تەنیا هەزار و ٥٠٠ کەس دەکوتن، چونکە ڤاکسینیان نەماوە. ئەوان ڤاکسینیان بۆ نایەت".  بە تەنیا لە بنکەیەکی کوتان بە ڤاکسین لە شاری نیویۆرکی ئەمریکا بەهۆی نەبوونی ڤاکسین، سەرەی کوتانی ٢٢ هەزار کەس هەڵوەشێنراوەتەوە. ئەو کێشەیە بە تەنیا لەو شارە قەرەباڵخەدا نییە، بەڵکو لە سەرانسەری ئەمریکا بەشی پێویست ڤاکسین دابەشنەکراوە.  تائێستا لە کۆی ٣٢٨ ملیۆن دانیشتووانەکەی ئەمریکا تەنیا دوو ملیۆن و دووسەد هەزار کەس ڤاکسینیان وەرگرتووە.   تیمی تەندروستیی سەرۆکی نوێی ئەمریکا ئاماژە بەوە دەکات، لەماوەی چەند مانگی داهاتوودا ڤاکسینی زیاتر دابین دەکەن.   بەپێی داتاکانی بلوومبێرگ، تاوەکو ئێستا لە ٦٠.٣ ملیۆن کەس لە ٥٥ وڵاتی جیهان ڤاکسینی کۆرۆنایان پێدراوە کە بە تێکڕای ٢.٩٥ ملیۆن ژەمە ڤاکسینە لە رۆژێکدا.  لە ئەمریکا سەرووی ٢٥ ملیۆن و ٣٩٠ هەزار تووشبووی کۆرۆنا تۆمارکراون؛ زیاتر لە ٤٢٤ هەزار کەس بە پەتاکە گیانیان لەدەستداوە؛ لە چەندین شوێن قوتابخانە و بازاڕ و کۆمپانیاکان داخراون؛ نزیکەی ١٠ ملیۆن کەس کارەکانیان لەدەستداوە؛ نزیکەی ٣٠ ملیۆن خانەوادە ئاساییشی خۆراکیان تێکچووە؛ ئەم هۆکارانە هەموویان پێکەوە گوشاریان خستووەتە سەر ئیدارەی جۆ بایدن کە پەلە لە دابینکردنی ڤاکسیندا بکات.   ڤیڤیک مورتی، بەربژێری سەرۆکی خزمەتگوزارییە تەندروستییەکانی ئەمریکا ئاماژە بەوە دەکات، "ئێمە دەزانین لە رێگەی ئەو گفتوگۆیانەی لەگەڵ کۆمپانیاکان ئەنجاممانداون دەزانین کە لە چەند مانگی داهاتوودا ژمارەیەکی زیاتری ڤاکسین دابین دەکرێن، لە کاتێکدا کە زیاتر و زیاتر پەرە بە بەرهەمهێنانی ڤاکسینەکانی فایزەر - بایۆنتێک و مۆدێرنا دەدرێت. هەروەها ئەگەری ئەوە هەیە کە بەکارهێنانی ڤاکسینێکی دیکەش پەسندبکرێت، لەوانەش ڤاکسینەکەی جۆنسن جۆنسن یان ئەسترازێنکا".  کەمیی ڤاکسین لە ئەوروپاش کێشەی دروستکردووە، کۆمپانیای ئەسترازێنکا ئاماژە بەوە دەکات، لە بەرهەمهێناندا کێشەیان هەیە؛ یەکێتیی ئەوروپاش دەڵێت، دەبێت کۆمپانیاکە رێزی گرێبەستەکان بگرێت.  کۆمپانیای ئەسترازێنکا بڕێکی کەمتر لەوەی پێشبینیکرابوو لە پێکوتەی کۆرۆنا بۆ وڵاتانی یەکێتیی ئەوروپا دەنێرێت، هۆکارەکەشی زنجیرەیەک کێشەی بارکردن و کێشەی دیکەیە.  کۆمپانیاکە رایگەیاندووە، چاوەڕوانی ئاژانسەکانی دەرمانی ئەوروپان کە پێکوتەکەیان پەسند بکات، چاوەڕێ دەکرێت ٢٩ ـی ئەو مانگە دوای کۆبوونەوە، پێکوتەکە پەسند بکرێت.   ئەسترازێنکا لە راگەیێندراوێکدا دەڵێت، بڕی پێکوتەی نێردراو کەمتر دەبێت لەوەی پێشبینی دەکرا، هۆکارەکەشی کەمبوونەوەی ئاستی بەرهەمهێنان و شوێنی بەرهەمهێنانە لە دامەزراوەکانی بەرهەمهێنان لە ئەوروپا، سەرەڕای ئەوەش کۆمپانیاکە بەنیازە دەیان ملیۆن ژەمە پێکوتە لە مانگەکانی شوبات و ئاداردا بۆ ئەوروپا دابین بکات، لەگەڵ ئەوەی چەند وڵاتێک ماوە پەسندی بکات.  بەریتانیا و ژمارەیەک وڵاتی دیکە پێکوتەکەی ئەو کۆمپانیایەیان پەسندکردووە، کۆمیسیاری تەندروستی و سەلامەتیی خۆراک لە یەکێتیی ئەوروپا لە تویتەر رایگەیاند "بەتەواوی نیگەرانن" لەو بڕیارە، داوا لە کۆمپانیاکەش دەکات رێزی گرێبەستەکانی ناردنی پێکوتە بگرێت و پرۆسەی بەرهەمهێنان و دابەشکردنی پێکوتە خێراتر بکات.