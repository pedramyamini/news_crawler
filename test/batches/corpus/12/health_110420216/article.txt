لە راگەیێندراوێکدا د. حەسەن تەمیمی، وەزیری تەندروستیی عێراق رایگەیاند، "ئەمڕۆ کاروانی دووەمی ژەمە ڤاکسینی سینۆفارمی چینی گەیشت کە ٢٠٠ هەزار ژەمەکە ڤاکسینە؛ چین وەک پشتوانییەک بۆ بەرەنگاربوونەوەی پەتای کۆرۆنا داویەتییە عێراق".   وەزیری تەندروستی عێراق ئاماژەی بەوەکرد، پلانێکی ورد دانراوە بۆئەوەی ڤاکسینی کۆرۆنا بگاتە سەرجەم پارێزگاکان و هەرێمی کوردستان و گوتیشی، ڤاکسینەکە بۆ هەموو هاووڵاتیانی عێراق بەردەستە.  یەکەم ڤاکسین کە گەیشتە  عێراق، سینۆفارمی چینی بوو کاتێک وەک یەکەم کاروان  ٥٠ هەزار ژەمە ڤاکسین گەیشت. هەر ئەمڕۆش وەک کاروانی یەکەم ٥٠ هەزار ژەمە ڤاکسینی فایزەر گەیشتە عێراق.  وەزارەتی تەندروستی و ژینگەی عێراق رایگەیاند، کوتان کورتترین رێگەیە بۆ کۆنترۆڵکردنی پەتاکە و ئاماژەی بەوەشکرد، "پرۆسەی پێدانی ڤاکسین زۆر باش بەڕێوەدەچێت و تاوەکو ئێستا ١٤١ هەزار و ٥٩ کەس لە عێراق ڤاکسینی دژە ڤایرۆسی کۆرۆنایان وەرگرتووە".  بەپێی دوایین ئامارەکانی وەزارەتی تەندروستیی عێراق، تاوەکو ئێستا ٩٢٤ هەزار و ٩٤٦ کەس لە عێراق و هەرێمی کوردستان تووشی کۆرۆنا بوون، ٨١٤ هەزار و ٥٨٣ لەو تووشبووانە چاکبوونەتەوە، ٩٥ هەزار و ٣٨٠ تووشبووی کۆرۆناش هێشتا چارەسەر وەردەگرن، ٤٣٦ لەو تووشبووانە لەژێر چاودێریی چڕدان، ١٤ هەزار و ٧١٣ تووشبووش گیانیان لەدەستداوە.