ئەمڕۆ چوارشەممە، لە راگەیێندراوێکدا وەزارەتی تەندروستی و ژینگەی عێراق رایگەیاند، حەوت هەزار و ٥٢ تووشبووی دیکەی پێشووی کۆرۆناش لەو ماوەیەدا چاکبوونەتەوە، ٤٤ تووشبووی دیکەش گیانیان لەدەستداوە.  بەپێی راگەیێندراوەکەی وەزارەتی تەندروستیی عێراق، تاوەکو ئێستا ٣٣٣ هەزار و ٥٠ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  وەکو لە ئامارەکانی تەندروستیی عێراقدا هاتووە، لە هەرێمی کوردستان لەو ماوەیەدا هەزار و ٣١ کەسی دیکە تووشی ڤایرۆسی کۆرۆنا بوون، ٩٧٣ تووشبووی دیکەی پێشووی ڤایرۆسەکە چاکبوونەتەوە و ١٦ تووشبووی دیکەش گیانیان لەدەستداوە.  هاوکات د. ریاز حەلفی، بەڕێوەبەری تەندروستیی گشتی لە وەزارەتی تەندروستی و ژینگەی عێراق، بە تۆڕی میدیایی رووداوی راگەیاند "وەرگرتنی ژەمێکی پێکوتەی دژە کۆرۆنا بەرگرییەکی ئەوتۆ لە لەشی کەسی کوتراودا دروستناکات، ئەگەرنا کۆمپانیاکان پێکوتەکانیان بە یەک ژەم دەدایە خەڵکی، بۆیە پێویستە هەر کەسێک یەک ژەمی پێکوتەی دژە کۆرۆنای وەرگرتووە، خۆی بپارێزێت تاوەکو ژەمی دووەم وەردەگرێت، دواتر پاش دوو هەفتە لە وەرگرتنی ژەمی دووەم، بەرگری بە تەواوەتی لە لەشی کەسە کوتراوەکە دروست دەبێت، تاوەکو ئێستاش ٣٣٦ هەزار قورچکە پێکوتەی ئەسترازێنیکا گەیشتوونەتە عێراق، لەگەڵ گەیشتنی ٢٥٠ هەزار قورچکە پێکوتەی سینۆفارم و نزیکەی ١٠٠ هەزار قورچکە پێکوتەی فایزەر".  لە عێراق و هەرێمی کوردستان تاوەکو ئێستا یەک ملیۆن و ٥١ هەزار و ٨٦٨ تووشبووی کۆرۆنا دەستنیشانکراون، ٩٢٧ هەزار و ٥٧٥ لەو تووشبووانە چاکبوونەتەوە، واتە ٨٨.٢ % ـی تێکڕای تووشبووان، هەروەها ١٠٨ هەزار و ٩٠١ تووشبووی کۆرۆنا هێشتا چارەسەر وەردەگرن، ٥٦٠ لەو تووشبووانە لەژێر چاودێریی چڕدان، ١٥ هەزار و ٣٩٢ تووشبووی کۆرۆناش گیانیان لەدەستداوە.