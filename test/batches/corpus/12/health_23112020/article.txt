ئەڵمانیا رێکارەکانی قەدەخەی هاتووچۆ درێژدەکاتەوە  لە بەرلین هانۆڤەر، شتوتگارت و چەندین شاری دیکەی ئەڵمانیا خەڵک رژانە سەر شەقامەکان، دژی درێژکردنەوەی قەدەخەی هاتووچۆ ناڕەزاییان دەربڕی، خۆپێشاندانی ئەم خەڵکە هاوکاتبوو لەگەڵ گوتارێکی ئەنگێلا مێرکل، راوێژکاری ئەڵمانیا لە لووتکەی G ٢٠، کە دەڵێت "یەکێتیی ئەوروپا لە پەرەسەندندایە لەو دانوستاندنانەی لەبارەی دەستکەوتنی ڤاکسینی کۆرۆنا ئەنجامی دەدات. "  مێرکل خەڵکی خۆی دڵنیادەکاتەوە کە تاوەکو کۆتایی ئەمساڵ ڤاکسینی کۆرۆنایان دەستدەکەوێت. ینس سپان، وەزیری تەندروستیی ئەڵمانیا پێشبینی دەکات ئەگەر ئەوروپا ببیتە خاوەنی ٢٠٠ ملیۆن دۆز ڤاکسینی کۆمپانیای فایزەر و بایۆنتێک، ١٠٠ ملیۆنی بەر ئەڵمانیا دەکەوێت.   ئلاف شۆلز، وەزیری دارایی ئەڵمانیا دووپاتی دەکاتەوە کە ئەو رێکارانەی هەن، دەبێت بۆ دوای ٣٠ی نۆڤەمبەر درێژبکرێنەوە.  ئەڵمانیا ٩٣٢ هەزار و ١١١ تووشبووی کۆرۆنای هەیە، زیاتر لە ١٤ هەزار کەس گیانیان لەدەستداوە.  سەرۆکوەزیرانی ئیسپانیا: رێکارەکانمان بۆ بەرەنگاربوونەوەی کۆرۆنا ئەنجامی باشی هەبووە  لە ئیسپانیا رێکارەکان قەدەخەی هاتووچۆ بەردەوامن و پیدرۆ سانشێز، سەرۆکوەزیرانی وڵاتەکە دەڵێت: کارەکانیان لە بەرەنگاربوونەوەی ڤایرۆسی کۆرۆنا ئەنجامی باشیان هەبووە.  سانشێز لە لووتکەی G ٢٠ گوتارێکی پێشکەشکرد و گوتی "مەدرید پلان دادەڕێژێت بۆ ئەوەی تاوەکو ناوەڕاستی ٢٠٢١ بتوانێت ٤٧ ملیۆن کەس بە ڤاکسینی نوێ بکوتێت. "   لە ئیسپانیا قەدەخەی هاتووچۆ بەردەوامە، بەڵام لە چەند بازاڕێک لە مەدرید و شارەکانی دیکە بە رێژەی ٥٠ % رێکارەکان هەڵگیراون، حکومەت بەچڕی چاودێری ئەو بازاڕانە دەکات.  ئیسپانیا ملیۆنێک و نیوێک زیاتر تووشبووی کۆرۆنای هەیە، زیاتر لە ٤٢ هەزار کەس گیانیان لەدەستداوە.  فەرەنسا ئامادەکاریی دەکات رێکارەکانی قەدەخەی هاتووچۆ کەمبکاتەوە، ئامانجییەتی بووژانەوەیەکی ئابووری لەسەرووبەندی کریسمس رووبدات.  تەندروستیی جیهانی: ئەگەری هەیە لە سەرەتای ٢٠٢١ ئەوروپا رووبەڕووی شەپۆلی سێیەمی کۆرۆنا ببێتەوە  ئەم هەواڵە لەکاتێکدایە، تەندروستیی جیهانی هۆشداریدەدات کە ئەگەری بەهێز هەیە لە سەرەتای ٢٠٢١ ئەوروپا رووبەڕووی شەپۆلی سێیەمی کۆرۆنا ببێتەوە.  دەیڤد نابارۆ، نێردەی تایبەتی تەندروستی جیهانی دەڵێت "ئێستا لە شەپۆلی دووەمین، ئەگەر ژێرخانی پێویست دروستنەکەن، سەرەتای ساڵی داهاتوو رووبەڕووی شەپۆلی سێیەمی کۆقۆنا دەبینەوە. "  ژمارەی تووشبووانی کۆرۆنا لە جیهان لە ٦٠ ملیۆن تووشبوو نزیکدەبێتەوە، مردنیش لە ملیۆنێک و ٤٠٠ هەزار نزیکدەبێتەوە. زیاتر لە ٤٠ ملیۆن کەسیش لەو ڤایرۆسە رزگاریان بووە. لەو ژمارەیەدا ١٥ ملیۆن و نیو تووشبوو لە ئەوروپا هەن، ٣٥٥ هەزار کەسیش گیانیان لەدەستداوە.