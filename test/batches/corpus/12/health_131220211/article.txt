بەپێی دوایین ئاماری وەزارەتی تەندروستی حکومەتی هەرێمی کوردستان، کە ئەمڕۆ یەکشەممە نوێکراوەتەوە، تاوەکو ئێستا ٣٧٨ هەزار و ٧٤٥ کەس لە هەرێمی کوردستان تووشی کۆرۆنا بوون، ٧,٠٠٠ کەس بە کۆرۆنا گیانیان لەدەستداوە و هەروەها ٣٦٧ هەزار و ٨١٣ کەسیش دوای تووشبوونیان چاکبوونەتەوە.     یەکەم کەیسی تووشبوون بە کۆرۆنا لە هەرێمی کوردستان لە رۆژی ١ - ٣ - ٢٠٢٠ تۆمارکرا. لەو رۆژەوە وەزارەتی تەندروستی رۆژانە ئاماری توشبوون و چاکبوونەوە و گیانلەدەستدان بڵاودەکاتەوە.  د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان، ئەمڕۆ دووشەممە، ١٣ - ١٢ - ٢٠٢١، بەتۆڕی میدیایی رووداوی گوت: "بەبەراورد بە چوار هەفتەی پێشوو، ماوەیەکە رێژەی تووشبوون بەکۆرۆنا کەمبووەتەوە، پێشتر لە ٧ % بۆ ٨ % ی ئەنجامی پشکنینەکان پۆزەتیڤ بوون، ئێستا ئەو رێژەیە بۆ ٣ % بۆ ٤ % دابەزیوە، ئەمەش وایکردووە دۆخی نەخۆشخانەکان باشتر بێت و ژمارەی ئەوانەی لەژێر چاودێری چڕدان کەمتربووەتەوە".  سەبارەت بەهۆکاری کەمبوونەوەی رێژەی تووشبوون بە ڤایرۆسی کۆرۆنا، د. ئاسۆ گوتی: "هەموو پەتایەک وایە ماوەیەک دەگاتە لووتکە و ژمارەی تووشبووانی زیاد دەکات و دواتر کەمدەبێتەوە، ئێستا بەهۆی ڤاکسین و کۆمەڵێک هۆکاری دیکەوە ژمارەی تووشبوون بە ڤایرۆسی کۆرۆنا کەمبووەتەوە".  بەپێی ئامارەکانی وەزارەتی تەندروستی لەو ٧ هەزار کەسەی بە کۆرۆنا گیانیان لەدەستداوە، دوو هەزار و ٩٩٦ کەس لە پارێزگای سلێمانی،  دوو هەزار ١٠ کەس لە پارێزگای هەولێر، هەزار و ٧٥٣ کەس لە دهۆک و ٢٤١ کەسیشیان لە هەڵەبجە بوون.  د. ئاسۆ حەوێزی، گوتەبێژی وەزارەتی تەندروستی هەرێمی کوردستان، لەبارەی وەرگرتنی ڤاکسینی کۆرۆنا گوتی: "لەهەرێمی کوردستان رێژەی ٣٠ % ی خەڵک ئەوانەی دەتوانن ڤاکسین وەربگرن ڤاکسینیان وەرگرتووە، هەروەها رێژەی ٢٠ % یش هەردوو ژەمیان وەرگرتووە، ئێستا ژەمی سێیەمیش هەیە و لە رۆژی ١ - ١٢ - ٢٠٢١ ەوە خەڵک وەریدەگرێت و لەماوەیەکی دیکەدا رێژەی ئەو کەسانە رادەگەیێنین کە وەریانگرتووە".