د. ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی راگەیاند: "ئەو هەواڵانەی باسی تۆمارکردنی تووشبوو بە ڤایرۆسە گۆڕاوەکەی کۆرۆنا دەکەن، دوورن لە راستی، بەڵام دوورنییە ئەو ڤایرۆسە گەیشتبێتە هەرێمی کوردستانیش، چونکە هاتووچۆ لەگەڵ عێراق و وڵاتانیشدا بەردەوامە".  گوتەبێژی وەزارەتی تەندروستی گوتی: "هەرچەندە رێکارەکان بۆ کۆرۆنای گۆڕاو  هەمان رێکاری کۆرۆنا باوەکەیە، بەڵام دەبێت خەڵک درک بەو مەترسییە بکات لەوانەیە ڤایرۆسەکە لە هەرێمی کوردستانیش بڵاوببێتەوە، بۆیە پابەندبوون بە رێنماییەکانی تەندروستی زۆر گرنگە. بە پێچەوانەوە ئەو شەپۆلەی دێت ئەگەر بەو بێباکییەی ئێستا مامەڵەی لەگەڵ بکرێت، خەڵکێکی زۆر تووشی دەبێت و مردن و تووشبوون زۆر زیاد دەکات".  رۆژی دووشەممە ١٥ - ٠٢ - ٢٠٢١، د. حەسەن تەمیمی، وەزیری تەندروستیی عێراق لە کۆنگرەیەکی رۆژنامەڤانیدا کە پەیامنێری تۆڕی میدیایی رووداویش ئامادەبوو رایگەیاند "چەند تووشبوویەکی کۆرۆنای گۆڕاو لەنێو منداڵاندا دەستنیشانکراون"، بەڵام ئاماژەی بە ژمارەی تووشبووەکان نەکردووە.   کۆرۆنای گۆڕاو یەکەمجار لە بەریتانیا لە مانگی کانوونی یەکەمی ساڵی رابردوو راگەیێندرا، بەپێی ئەو توێژینەوانەی لەسەر ڤایرۆسەکە کراون، جیاوازی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە.  تاوەکو ئێستا لە هەرێمی کوردستان ملیۆنێک و ١٢٨ هەزار و ٢٢٩ پشکنینی تایبەت بە ڤایرۆسی کۆرۆنا کراون، ئەنجامی پشکنینی ١٠٧ هەزار و ٣٠١ کەس پۆزەتیڤ بوون، لەو ژمارەیەش ١٠٢ هەزار و ٦٥٧ تووشبوو چاکبوونەتەوە و سێ هەزار و ٥٠٢ تووشبووش گیانیان لەدەستداوە.