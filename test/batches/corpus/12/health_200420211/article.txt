د. ئارام رۆستەم، سەرۆکی لیژنەی کڕینی ڤاکسین لە وەزارەتی تەندروستیی حکومەتی هەرێمی کوردستان، ئەمڕۆ سێشەممە بە تۆڕی میدیایی رووداوی راگەیاند "چاوەڕوانی وەڵامی کۆتایی کۆمپانیای ئەسترازێنیکان بۆ کڕینی ١٠٠ هەزار ژەمە ڤاکسین کە بزانین چەند و کەی و چۆن دەگاتە هەرێمی کوردستان، بڕیارە ئەمڕۆ سێشەممە کۆمپانیاکە وەڵامی هەرێمی کوردستان بداتەوە. "  رۆژی دووی ئاداری ئەمساڵ ٢٠٢١، یەکەم بڕە ڤاکسینی سینۆفارم لەلایەن چینەوە گەیێندرایە هەرێمی کوردستان، دواتر ڤاکسینەکانی ئەسترازێنیکای بەریتانی گەیشت.  ئەو بەرپرسەی وەزارەتی تەندروستی، لە قسەکانیدا روونیکردەوە حکومەتی هەرێمی کوردستان بۆ کڕینی ڤاکسین داواکاری پێشکەشی هەرسێ کۆمپانیای بەرهەمهێنەر فایزەر، ئەسترازێنیکا و سینۆفارم کردووە.  لە چوار پارێزگاکەی هەرێمی کوردستان لەسەرەتای ئاداری ساڵی ٢٠٢٠ ـەوە تاوەکو دوێنێ دووشەممە، ١٩ی نیسانی ٢٠٢١، ژمارەی تووشبووان بە ڤایرۆسی کۆرۆنا، ١٤٠ هەزار و ٥٧٣ کەس بوون، ١١٨ هەزار و ١٦٨ کەس چاکبوونەتەوە، سێ هەزار و ٨٩٠ کەس بەهۆی ڤایرۆسەکەوە گیانیان لەدەستداوە.  سەرۆکی لیژنەی کڕینی ڤاکسین لە وەزارەتی تەندروستیی حکومەتی هەرێمی کوردستان هەروەها گوتی "کۆمپانیای فایزەر بەتەنیا مامەڵە لەگەڵ وڵاتاندا دەکات و لەگەڵ هەرێمەکان مامەڵەی نییە، بۆیە هەرێمی کوردستان ناتوانێت ڤاکسینی لێبکڕێت، هەرچی ڤاکسینی ئەسترازێنیکایە، ئەوا چەندین کۆبوونەوەمان لەگەڵ کردوون و چاوەڕوانی وەڵامین، بۆ ڤاکسینی سینۆفارمیش داوامان لە وڵاتی چین کردووە. "  د. ئارام رۆستەم، سەرۆکی لیژنەی کڕینی ڤاکسین لە وەزارەتی تەندروستیی حکومەتی هەرێمی کوردستان، سەبارەت بە کڕینی ڤاکسینی کۆرۆنا لە قسەکانیدا بۆ رووداو گوتی، جگە لە پشکی خۆی لەو ڤاکسینەی لە بەغداوە بۆی دێت، هەرێمی کوردستان بە نیازی کڕینی دوو ملیۆن و ٤٠٠ هەزار ڤاکسین بوو، بەڵام ئێستا ئەو بڕەی بۆ تەنیا ١٠٠ هەزار کەمکردووەتەوە، هۆکاری ئەوەشی گەڕاندەوە بۆ ئەو "پڕوپاگەندانەی" لەسەر ڤاکسینەکان دەکرێن لە هەرێمی کوردستان، کە بە قسەی ئەو رۆڵی "نێگەتیڤیان لە ساردکردنەوەی خەڵکی بۆ وەرگرتنی ڤاکسینەکە هەبووە. "