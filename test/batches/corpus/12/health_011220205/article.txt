تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی لە کۆنفرانسی رۆژنامەڤانیی رۆژانەیدا قسەیکرد، ئاماژەی بەوە کرد، کەمبوونی ئەو تووشبوونە بە کۆرۆنا لە جیهاندا بەهۆی رێکارە تووند و پێویستەکانی ئەوروپاوەیە.  زۆربەی وڵاتانی ئەوروپی تاوەکو کۆتاکانی ئەم مانگە قەدەخەی هاتووچۆی نیوەیان جێبەجێکردووە، تێیدا باڕ و ساڵۆن و ئەو شوێنانەیان داخستووە کە بەرکەوتنی زۆریان تێدا روودەدات.  بەپێی ئامارەکانی وۆڵد مێتەر، تووشبوون بە کۆرۆنا لە ٦٤ ملیۆن کەس نزیکدەبێتەوە، مردنیش بەرەو ملیۆن و نیوێک دەچێت.  ئەدهانۆم ئاماژەی بەوەشکرد، "ئێمە پێشوازی لەو هەواڵە دەکەین، بەڵام لەگەڵ ئەوەشدا دەبێت هۆشیاربین. لەوانەیە بە ئاسانی دەستکەوتەکان لەدەستبدەین، لە هەندێ ناوچەی جیهان هێشتا تووشبوون و مردن لە بەرزبوونەوەدایە. کاتی خۆبەدەستەوەدان نییە، بەتایبەتی لە کاتی بۆنەکانی ساڵ".  گوتەکانی تەندروستیی جیهانی لەکاتێکدایە تاوەکو ئێستا بەفەرمی ڤاکسینی کۆرۆنا بەردەست نییە، ڤاکسینەکانی مۆدێرنا و فایزەر و بایۆنتێک قۆناخێکی باشیان بڕیوە و کاریگەرییان لە سەرووی ٩٠ % ـەوەیە. بەپێی دوایین ئامارەکانی مۆدێرنا، کاریگەریی ڤاکسینەکەیان ٩٤.١ % ـە و ١٠٠ % ـشە بۆ رێگری لە تووشبوونی تووند بە کۆرۆنا.   هەریەکە لە فایزەر و بایۆنتێکیش بەفەرمی داوای رێگەپێدانیان بۆ ڤاکسینەکەیان پێشکێشی یەکێتیی ئەوروپا کرد.