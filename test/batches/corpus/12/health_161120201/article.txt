د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، تووشبوون بە کۆرۆنا تاوەکو رادەیەک کەمبووەتەوە، بەڵام ئەوەی نیگەرانی کردووین زیادبوونی تووشبوونە بە قورسی، ئەمەش وا دەکات رێژەی مردن لەنێو تووشبوواندا کەمنەکات.  ئاسۆ حەوێزی گوتی: "بەراورد بە چەند هەفتەی رابردوو، دۆخەکە کەمێک باشتربووە، وەزارەتی تەندروستی کۆمەڵێک پێشنیازی بۆ لیژنەی باڵای بەرەنگاربوونەوەی کۆرۆنا ئامادە کردووە".  بەگوتەی ئاسۆ حەوێزی، هەفتەی داهاتوو لێژنەی باڵای بەرەنگاربوونەوەی کۆرۆنا لە هەولێر کۆدەبێتەوە و چەند بڕیارێکی نوێ لەبارەی خۆپارێزی لە کۆرۆنا دەدات.  لێژنەی باڵای بەرەنگاربوونەوەی کۆرۆنا کە سەرەتای ئەم مانگە کۆبووەوە، بەهۆی زیادبوونی ژمارەی تووشبووان بە کۆرۆنا، بڕیاری دا خوێندنی پۆلی یەک و دووی بنەڕەتی و شەشی ئامادەیی لە هۆڵەکان رابگیرێت.  بەپێی دوایین ئاماری وەزارەتی تەندروستیی هەرێمی کوردستان، تاوەکو ئێستا ٨٩ هەزار و ٦٠٠ تووشبووی کۆرۆنا لە هەرێمی کوردستان تۆمارکراون، لەو ژمارەیە ٥٥ هەزار و ٢٨٢ کەسیان چاکبوونەتەوە و دوو هەزار و ٨٤٣ تووشبووش گیانیان لەدەستداوە.