مەلا عەبدوڵڵا وەیسی، سەرۆکی یەکێتیی زانایانی ئایینی ئیسلام لە بەرنامەی رووداوی ئەمڕۆ کە بێستوون عوسمان پێشکێشی دەکات رایگەیاند، "بەکارهێنانی پێکوتەی کۆرۆنا لەلایەن کەسانی بەڕۆژووەوە کاریگەریی نابێت، هەروەها ئەگەر رۆژووەوانێک بەهۆی بەکارهێنانی پێکوتەکەوە، هەستی بە ماندوویی کرد، دەتوانێت رۆژووەکەی بشکێنێت و دوای مانگی رەمەزان بیگرێتەوە".  لە بەشێکی دیکەی قسەکانیدا مەلا عەبدوڵڵا وەیسی باسی لەو دەنگۆیە کرد کە ماددەی بەراز لە پێکوتەکەدایە و بەو هۆیەوە، بەکارنایەت و گوتی، "لە رووانگەی شەرعەوە، بوونی ماددەیەکی حەرام لەناو پێکوتەکە، ئیدی ماددەی بەراز بێت یان هەر چییەکی دیکە بێت، نابێتە هۆی حەرامبوونی پێکوتەکە". ئەو روونی کردەوە کە ماددەکە ناوەکەی لەسەر نەماوە و لەو حاڵەتەدا وەک ماددەیەکی حەرام تەماشا ناکرێت.  سەرۆکی یەکێتیی زانایان راشیگەیاند، "بەکارهێنانی پێکوتە پێویستییەکی شەرعییە و هەر کەسێک بەکارینەهێنێت دەچێتە سنووری گوناهبارەوە".  دوای بڵاوبوونەوەی دەنگۆی بەکارهێنانی ماددەی بەراز لە دروستکردنی ڤاکسینی کۆرۆنا، بەشێك لە موسڵمانەکان پێیانوابوو بەکارهێنانی ڤاکسینەکە حەرامە. لە مالیزیا هەمان گرفت روویدا، کاتێك لە ٢٠١٨ گووتیان ڤاکسینی سوورێژە حەرامە، ئەمەش وایکرد کە خەڵکی وڵاتەکە ڤاکسینەکە بۆ منداڵەکانیان بەکارنەهێنن، ئەو ساڵە ژمارەی حاڵەتەکانی سوورێژە گەیشتە لووتکە، سێیەم زۆرترین حاڵەتەکانی سوورێژە لە جیهاندا لە مالیزیا تۆمارکران.   پێشتر محەممەد عەسری، موفتی و سەرپەرشتیاری ئایینیی مالیزیا لەبارەی بەکارهێنانی ڤاکسین رایگەیاندبوو، "با دۆخەکە ئاڵۆز نەکەین کە بە بچووکی بیری لێبکەینەوە، چونکە ئەگەر شتێك بۆ گشتی و نەتەوەیەک بێت، دەبێت رێكبخرێت و ئاسانکاری بۆ بکرێت". هەروەها دەشڵێت: "ئەگەر ڤاکسینێك لە پێکهاتەی حەڵاڵ دروستبکرێت باشترینە و یەکەم بژاردە دەبێت، بەڵام تەنانەت ئەگەر ڤاکسینێك ماددەیەکی رێگەپێنەدراوی تێدابێت بۆ گواستنەوە و دروستکردنیشی و دواتر بە پاکی دروستبکرێت رێگەپێدراوە".