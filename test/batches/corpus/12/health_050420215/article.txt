د. ئارام رۆستەم، راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان بە رادیۆی رووداوی راگەیاند: "ئێستا لە هەرێمی کوردستان ئەو ژمارانەی لە ئاماری کۆرۆنادا هەن مەترسیدارن، لە رەوشێکی خراپ و مەترسیدارداین و پێشبینی دەکەین تا مانگێکی دیکەیش ئەو ژمارانە بەرەو زیادی بڕۆن. ئەگەر رەوشەکە بەو خراپییە بەردەوام بێت، رەنگە ئێمە وەک وەزارەتی تەندروستی داوا بکەین قەدەخەی هاتووچۆ رابگەیێندرێت. "  رۆژی ٢٠٢١/٠٣/٣١ لیژنەی باڵای بەرەنگاربوونەوەی کۆرۆنا لە هەرێمی کوردستان کۆمەڵێک رێکاری خۆپارێزی بۆ رووبەڕووبوونەوەی پەتای کۆرۆنا راگەیاند کە دەوامی خوێندنگە و زانکۆ و پەیمانگەکان تا ١٠ی نیسان راگیران، کافتریا و شوێنە گشتییە داخراوەکانیش لە کاژێر ٠٩: ٠٠ی شەوەوە بۆ ٠٦: ٠٠ ـی بەیانی دادەخرێن.  لە بەشێکی دیکەی قسەکانیدا راوێژکاری وەزیری تەندروستی رایگەیاند: "رۆژی ١٠ی نیسان لیژنەی باڵای بەرەنگاربوونەوەی کۆرۆنا کۆدەبێتەوە و ئەو رێکارانەی ماوەی پێشوو کە گیراونەتە بەر هەڵدەسەنگێنێت. ئەگەر بێتو ژمارەکان هەر لە زیادبووندا بن ئەگەر هەیە رێکارەکان تووندتر بکرێن. "  تاوەکو ئێستا دوو کاروان ڤاکسین گەیشتوونەتە هەرێمی کوردستان کە یەکەمیان سینۆفارمی چینی بوو و نزیکەی چوار هەزار دانە بوو، ئەوی دیکەیشیان ڤاکسینی ئەسترازێنیکا بوو کە ٤٣ هەزار و ٨٠٠ دانە بوو.  لەبارەی هاوردەکردنی ڤاکسین بۆ هەرێمی کوردستان د. ئارام رۆستەم ئاشکرای کرد: "لەگەڵ چەند کۆمپانیایەکدا خەریکی گرێبەستین بۆ ئەوەی ڤاکسینی زیاتر دابین بکەین. لەگەڵ فایزەر قسەمان کردووە، بەداخەوە نرخەکەی زۆر گرانە، لەگەڵ کۆمپانیاکانی ئەسترازێنیکا - ئۆکسفۆرد گەیشتووینەتە لێکتێگەیشتن، یاداشتێکی لێکتێگەیشتنیشمان بۆ کۆمپانیای سینۆفارمی چینی ناردووە. "  تاوەکو ئێستا لە هەرێمی کوردستان ١٢٤ هەزار و ١٣٢ تووشبووی ڤایرۆسی کۆرۆنا تۆمارکراون، لەو ژمارەیە ١١٠ هەزار و ٧١٣ کەس چاکبوونەتەوە و سێ هەزار و ٧٠٢ تووشبوویش مردوون.