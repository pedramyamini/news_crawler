د. یوسف بەهادین، پسپۆڕی نەخۆشیی شەکرە و هۆرمۆنەکان بە رادیۆی رووداوی راگەیاند: "ئێستا یەکێک لە گرفتەکان قەڵەوییە لە منداڵیدا کە بە رێژەیەکی زۆر زیاد بووە و کەس هەیە تەمەنی ١٥ ساڵ و ١٦ ساڵە کە تووشی جۆری دووەمی شەکرە بووە کە هۆکارەکەی زۆر خواردنی شیرینییەکانە و، شەکرەیەکە زیاتر تووشی کەسانی بەتەمەن دەبێت. تەنیا لە ناوەندی شاری هەولێر ژمارەی تووشبووی تۆمارکراوی نەخۆشیی شەکرە زیاتر لە ٤٥ هەزار کەسە. "  شەکرە نەخۆشییەکە کە کار دەکاتە سەر هەموو سیستەمەکانی لەشی مرۆڤ و پەیوەندیی بە نەخۆشییەکانی دڵ و مێشک جۆرەکانی جەڵتەوە هەیە. پسپۆڕان دەڵێن کە ماددە خۆراکییەکان هۆکاری سەرەکیی تووشبوون بە شەکرەن بە تایبەتی ئەوانەی ماددەی کاربۆهیدراتیان تێدایە و ئەوانەی لە شەکر دروست دەکرێن.   ئەو پسپۆڕەی نەخۆشیی شەکرە دەڵێت: "هەموو خواردنە کاربۆهێدراتییەکان، نەک هەر ئەوانەی شەکریان تێدایە، بەڵکو ئەوانەی وەک برنج و نانیش جۆرێک لە ئالوودەبوون بۆ مرۆڤ دروست دەکەن. ئیدی وادەکەن مرۆڤ حەز بکات زووزوو بیانخوات کە هەر وەک ئالوودەبوون بە جگەرە و نێرگەلە وایە. بە داخەوە ئەو خواردنانەیش زیاتر پەرە دەسێنن و بڵاودەبنەوە. "  کۆمەڵێک هۆکار دەبنە هۆی شەکرە کە یەکێکیان بۆماوەییە؛ کەمجووڵەییش کاریگەریی لەسەر تووشبوون بە شەکرە هەیە. پزیشکانی نەخۆشیی شەکرە ئامۆژگارییان ئەوەیە کە پێویستە جۆری خواردنمان بگۆڕین، زۆر بجووڵێین و وەرزش بکەین کە ئەو هۆکارانەن دەکرێت شەکرە نەهێڵن.   د. یوسف بەهادین ئەوەی خستەڕوو: "زیاد خواردنی ماددە کاربۆهیدراتییەکان بەر لە هەموو شتێک دەبێتە هۆی قەڵەوی. لەگەڵ قەڵەوییشدا دۆخی ' بەرگرتن بە ئەنسۆلین ' روو دەدات کە وادەکات ئەنسۆلین بە رێکوپێکی کاری خۆی نەکات. بەوەیش رێژەی شەکر دانابەزێنێت و وردەوردە شەکر لەناو خوێندا بەرز دەبێتەوە. ئەو بەزبوونەوەیەی شەکریش لەناو خوێندا دەبێتە هۆی نەخۆشیی شەکرە کە دەبێتە هۆی تەسکبوونەوەی خوێنبەرەکان بە تایبەت خوێنبەرەکانی تۆڕی چاو و گورچیلە. هەروەها شەکرە دەبێتە هۆی دۆخێکی دیکە کە پێی دەگوترێت ' هەوکردنی هێواشی بەردەوام ' کە هەوکردنێکی هێواش و بەردەوامە لەنێو خوێنبەرەکاندا، بەوەیش خوێن ناچێت بۆ بەشەکانی لەش. "  ئەو پزیشکە پێیوایە، خواردن هەتا سرووشتی بێت باشترە؛ شیرینییش هەر وایە. مرۆڤ ئەگەر هەر پێی خۆش بوو شیرینی بخوات ئەوا شیرینییە سرووشتییەکان بخوات باشترە و دەڵێت: "ئەم قسەیە ئەوە ناگەیێنێت کە شیرینیی سرووشتی نابێتە هۆی نەخۆشیی شەکرە یان قەڵەوی، ئەوانیش هۆکارن، بەڵام بە رێژەیەکی کەمتر. خواردنە کوردەوارییەکان زۆر باشن و مرۆڤ لە تووشبوون بە شەکرە و قەڵەوی دەپارێزن. "  د. یوسف بەهادین دەڵێت: "مرۆڤ ئەگەر هیچ شتێکی شیرینیش نەخوات تووشی هیچ کێشەیەکی نابێت، هەرچەندە بتوانێت کەمی بکاتەوە باشترە. دەتوانێت بە یەکجاری واز لە شیرینییە دەستکردەکان بهێنێت. "  بەپێی دوایین ئاماری رێکخراوی تەندروستیی جیهانی، لە جیهاندا نزیکەی ٤٢٢ ملیۆن کەس نەخۆشیی شەکرەیان هەیە، ساڵانە نزیکەی ملیۆنێک و ٦٠٠ هەزار کەسیش بەو نەخۆشییە دەمرن.  کەی پێویستە پشکنینی نەخۆشیی شەکرە بکەیت؟  دەستەی پزیشکانی پسپۆڕی شەکرە لە ئەمریکا رایدەگەیێنن ئەنجامدانی پشکنینی پێشوەختەی نەخۆشیی شەکرە زۆر گرنگە ئەمەش بۆ ئەوەی ئەوانە دەستنیشانبکرێن کە لە قۆناخی پێش تووشبوونن بە نەخۆشییەکە.  دەستە ئەمریکییەکەی تایبەت بە نەخۆشیی شەکرە دەڵێت، پێویستە ئەوانەی تەمەنیان سەروو ٤٥ ساڵە، قەڵەون یان فاکتەری تووشبوون بە شەکرەیان هەیە لەوانەش مێژووی خێزانییان هەیە یان شێوازی ژیانیان ناتەندروستە، پشکنینی ئاستی شەکر بکەن.   پزیشکانی پسپۆڕی شەکرە و کوێرەڕژێنەکان لە ئەمریکا رێنماییدەدەن دوای تەمەنی ٤٥ ساڵ باشتروایە هەر سێ ساڵ جارێک پشکنینی نەخۆشی شەکرە بکرێت، بەگوێرەی ئەوەی پزیشکەکەت بۆت دیاریدەکات.  شەکرە، نەخۆشییەکی درێژخایەنە دوو جۆری سەرەکی هەن، شەکرەی جۆری دووەمی زیاتر پەیوەندی بە شێوازی ژیانی ناتەندروستەوە هەیە، بۆیە وەرزشکردن و خواردنی خۆراکی تەندروست و پشکنینکردن بەپێی ئەوەی پزیشکەکەت بۆت دادەنێت مەترسیی تووشبوونت بە نەخۆشییەکە کەمدەکاتەوە.