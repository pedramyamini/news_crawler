فەخرەدین کۆجا، وەزیری تەندروستیی تورکیا لە دوای کۆبوونەوەی ئەنجوومەنی زانستیی بۆ رووبەڕووبوونەوەی ڤایرۆسی کۆرۆنا کە لە رێگەی ڤیدیۆ کۆنفرانسەوە بەڕێوەچوو، پەیامێکی بڵاوکردەوە، تێیدا لەبارەی ڤاکسینی بایۆنتێک، گوتی "یەک ملیۆن و ٤٠٠ ھەزار ژەمە ڤاکسین گەیشتووە. لە سەرەتای مانگی نیساندا چوار ملیۆن و ٥٠٠ هەزار ژەمی دیکە دەگات، لەگەڵ ئەوەشدا رێککەوتنمان بۆ ٣٠ ملیۆن ژەمی دیکە کردووە".  لەبارەی گەیشتنی بڕی ئەو ڤاکسینەی دەگاتە تورکیا فەخرەدین کۆجا گوتی، "چاوەڕوانین تاوەکو کۆتایی مانگی ئایار ١٠٠ ملیۆن ژەمە ڤاکسین بگاتە تورکیا".  وەزیری تەندروستیی تورکیا، سەبارەت بە ڤاکسینی سپونتیکی رووسی رایگەیاند، گفتوگۆکان بۆ دابینکردنی دەستیپێکردووە. لە دوای پرۆسەی تاقیکردنەوە لە دڵنیابوونەوە لە گونجاوی ڤاکسینەکە، بەشێوەیەکی بەربڵاو بەکاردەھێنرێت.  لە بەشێکی دیکەی پەیامەکەیدا لەبارەی بەرهەمهێنانی ڤاکسینێکی تورکی کە ئێستا لە قۆناخی تاقیکردنەوەیە، فەخرەددین کۆجا ئاماژەی بەوە دا، "پێدانی دووەم ژەمە ڤاکسینە بە دوایین خۆبەخش لە ٩ ـی نیسان دەکرێت، لە کۆتایی مانگی نیساندا، بۆ دوایین قۆناخ، شەپۆڵی سێیەم تێدەپەڕێنین".