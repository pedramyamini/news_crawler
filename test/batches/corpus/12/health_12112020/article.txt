ئولریک دیمەر، گوتەبێژی جێگری حکومەتی ئەڵمانیا دەڵێت منداڵ و گەنج کاری لە پێشینەی ئەوانن و نایانەوێت ببنە قوربانی ئەم ڤایرۆسە.  هانۆ کاوتز، گوتەبێژی وەزارەتی تەندروستیی ئەڵمانیا رایگەیاند: "کار بۆ ئەوە ناکەین ڤاکسینی یەک لایەن بکڕین، بەڵکو لەگەڵ چەندین کۆمپانیای و بە چەندین شێوە و جۆری بەرهەم فەراهام دەکەین، بۆ ئەوەی دڵنیابین کە ڤاکسینەکانمان بەشمان دەکات. پلانمان نییە ڤاکسین بکەینە ناچاری"  بەریتانیاش لەسەر بنەمای پەیوەندی دوولایەنە، ٤٠ ملیۆن ژەمە ڤاکسینی لە ئەمریکا کڕیوە، سەرۆکوەزیرانی بەریتانیا دەڵێت بەو هیوایەن بتوانن یەک لەسەر سێی ژمارەی دانیشتووانی وڵات لەو هەڵمەتەی کوتانە سوودمەندبن.  جێگری بەڕێوەبەری پزیشکی بەشی ئینگلاند پێشبینی دەکات ڤاکسینەکە ئەوەندە بەزوویی لە وڵاتەکەیان بەردەستبێت، بە دایکە تەمەن ٧٨ ساڵانەکەی گوتووە، خۆی بۆ وەرگرتنی ڤاکسینەکە ئامادەبکات.  جۆناتان ڤان تام، جێگری بەڕێوەبەری پزیشکی لە ئینگلاند: "ئەگەر من بە مافی خۆم و ئەخڵاقیانە لە ریزی پێشەوەی نۆرەگرتن بم، ڤاکسینەکە تاقیدەکەمەوە، چونکە متمانەیەکی تەواوم بە ئاژانسی یەکخستنی داوودەرمان لە بەریتانیا هەیە لە رووی سەلامەت و کاریگەری. بەڵام روونە کە شتێکی وا ناکەم. چونکە دەبێت ڤاکسینەکە بۆ ئەوانە فەراهام بکەین کە لە کۆمەڵگەکەماندا حاڵیان خراپترینە. "  رێکخراوی ئۆکسفامی بەریتانی هۆشداریدەدات لەوەی وڵاتانی پێشکەوتوو ببنە بەربەست لەوەی ڤاکسین بە هەموو وڵاتێک بگات.  لە راگەیێنداروێکدا ئۆکسفام دەڵێت ئەو وڵاتانە ٥١ % ی ئەو ڤاکسینانەیان کڕیوە کە لە قۆناخەکانی کۆتاییدان، لە بڕگەیەکی دیکەدا دەڵیت ٦١ % ی دانیشتووانی گۆی زەوی تاوەکو ساڵی ٢٠٢٢ دەستیان بە ڤاکسینی دژە کۆرۆنا ناگات، ئەمە سەرەڕای چەندین تکا و پاڕانەوەی رێکخراوی تەندروستی جیهانی بۆ ئەوەی ڤاکسین قۆرخ نەکرێت.