ئەو گەنجە تەمەن ٢٠ ساڵە، کە دانیشتووی ویلایەتی کۆلۆرادۆیە لە ناوەڕاستی ئەمریکا، وەک یەکەمین تووشبووی کۆرۆنای گۆڕاو تۆمارکراوە.  جەیرد پۆلس، حاکمی ویلایەتەکە لە تویتەر نووسی، یەکەمین تووشبووی ڤایرۆسە گۆڕاوەکەی کۆرۆنا لە کۆلۆرادۆ تۆمارکرا و تووشبووەکە لە کەرەنتینی تەواودایە.  جەیرد پۆلس، راشیگەیاند، تووشبووەکە گەشتی بۆ هیچ وڵاتێك نەکردووە و پەیوەندی نزیکیشی لەگەڵ هیچ کەسدا نەبووە، بەڵام لەگەڵ ئەوەشدا بەرپرسانی تەندروستی لێکۆڵینەوە دەکەن تاوەکو بزانن تووشبووەکە لەگەڵ چ کەس و لایەنێك پەیوەندی هەبووە.  لەناوەڕاستی ئەم مانگەدا دەرکەوتنی یەکەمین تووشبوون بە ڤایرۆسە گۆڕاوەکەی کۆرۆنا لە بەریتانای راگەیێندرا و تاوەکو ئێستا لە چەند وڵاتێکی جیهاندا بڵاوبووەتەوە.  هەینیی رابردوو لوبنان یەکەم تووشبووی کۆرۆنای گۆڕاوی لە وڵاتەکە تۆمارکرد، هەرزوو عێراق و هەرێمی کوردستان هاتووچۆی گەشتیارانیان بۆ لوبنان و چەند وڵاتێکی  دیکە قەدەخەکرد.  پێشتر د. مایکڵ وروبێی، بەرپرسی بەشی ژینگەزانی لە زانکۆی ئاریزۆنا پێشبینی کردبوو بە سەدان ئەمریکی تووشی کۆڕۆنای گۆڕاو بووبن، چونکە ئەم ڤایرۆسە لە مانگی نۆوە لە بەریتانیا هەبووە بۆیە لەوانەیە لە ناوەڕاستەکانی نۆڤەمبەر (مانگی ١١) هاتبێتە ئەمریکا.