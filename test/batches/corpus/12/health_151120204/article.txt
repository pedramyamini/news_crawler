هەمزە رەزکی، بەرپرسی راگەیاندنی تەندروستیی دهۆک بە تۆڕی میدیایی رووداوی راگەیاند، ژمارەی تووشبووانی دەستنیشانکراوی کۆرۆنا لە دهۆک کەمیکردووە، بەڵام ژمارەی مردن زیادیکردووە، ئەوەش بۆ کاریگەریی ڤایرۆسەکە بەسەر تووشبووانەوە دەگەڕێتەوە، بۆیە چاوەڕواندەکرێت لەماوەی چەند رۆژی داهاتوودا ژمارەی مردووان لە دهۆک لەنێوان ٥ بۆ ١٥ کەس بمێنێتەوە".   بەرپرسی راگەیاندنی تەندروستیی دهۆک باسی لەوەش کرد، "ئێستا ٢٤ تووشبووی دەستنیشانکراوی کۆرۆنا لەژێر ئامێری هەناسەدانی دەستکرددان و باری تەندروستییان ناجێگیرە، ٩٧ کەسیش ئۆکسجینیان لەسەرە".  بەپێی ئامارەکانی وەزارەتی تەندروستیی هەرێمی کوردستان، لە دهۆک ئەمڕۆ ١٢١ تووشبووی دەستنیشانکراوی کۆرۆنا هەبوون، دوێنێ ١٦٠ تووشبوو و پێرێش ٢٤٦ تووشبووی کۆرۆنا هەبوون.  هاوکات ئەمڕۆ دووشەممە ١٥ - ١١ - ٢٠٢٠ لە دهۆک ٢٣١ تووشبووی پێشووی ڤایرۆسی کۆرۆنا چاکبوونەتەوە، دوێنێ ٢٤١ کەس و پێرێش ٢١٢ تووشبووی پێشووی ڤایرۆسەکە چاکبوونەتەوە. هەمزە رەزکی گوتی "دۆخەکە بەجۆرێکە، رۆژانە ١٥٠ بۆ ٢٥٠ چاکبوونەوەی تووشبووانی پێشوومان هەیە".  هەروەها ئەمڕۆ هەشت کەس و دوێنێ نۆ کەس و پێرێش پێنج تووشبووی کۆرۆنا لە سنووری پارێزگای دهۆک گیانیان لەدەستداوە. بەرپرسی راگەیاندنی تەندروستیی دهۆک ئەوەی خستەڕوو کە "بەراورد بە هەفتەکانی رابردوو، ژمارەی مردن بەگشتی زیادیکردووە و چاوەڕوان دەكرێت لە چەند رۆژی داهاتووشدا ژمارەکە بە بەرزی بمێنێتەوە".  بەگوێرەی ئاماری وەزارەتی تەندروستیی هەرێمی کوردستان، تاوەکو ئێستا ٢٨ هەزار و ٨٧ تووشبووی ڤایرۆسی کۆرۆنا لە دهۆک دەستنیشانکراون، لەو ژمارەیەش ١٤ هەزار و ٤٥٠ کەس چاکبوونەتەوە، ٥٦٦ کەس گیانیان لەدەستداوە و ١٣ هەزار و ٧١ تووشبووش لەژێر چاودێریدان.