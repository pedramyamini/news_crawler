بنیامین نەتانیاهوو، سەرۆکوەزیرانی ئیسرائیل رایگەیاند، گرێبەستێکیان لەگەڵ کۆمپانیای فایزەری ئەمریکی واژۆکردووە بۆ کڕینی ٨ ملیۆن ڤاکسین.   بنیامین نەتەنیاهوو، سەرۆکوەزیرانی ئیسرائیل گوتی "ئەمە رۆژێکی مەزنە بۆ ئیسرائیل. ئەمە رۆژێکی مەزنە لە سەرکەوتنمان دژی کۆرۆنا. ئامانجمان ئەوەیە کە هاوردەکردنی ڤاکسینەکە لە مانگی کانوونی دووەم دەستپێبکات و مانگەکانی دواتر بڕی هاوردەکراو زیادبکەین. "  هەروەها کریاکۆس میتسۆتاکیس، سەرۆکوەزیرانی یۆنان دەڵێت، حکومەتی وڵاتەکەی ڤاکسینی دژە کۆرۆنا بە خۆڕایی بۆ تەواوی یۆنانییەکان دابین دەکات.   لە کۆبوونەوەیەکی کابینەکەیدا، میتسۆتاکیس رایگەیاند، زیاتر لە ٢٥ ملیۆن ڤاکسین دەکڕدرێن و دەکرێت داوای زیاتریش بکرێت و ئاماژەی بەوەشکرد، چاوەڕێ دەکرێت لە سەرەتای ساڵی ٢٠٢١ دا یەکەمین بڕی ڤاکسینەکە بگات.   ئێستا کۆمپانیاکانی فایزەر و بایۆنتێک چاوەڕێی ئەوە دەکەن لەلایەن فەرمانگەی خۆراک و دەرمانی ئەمریکاوە مۆڵەتی سەلامەتیی بە ڤاکسینەکە بدرێت بۆ ئەوەی هەناردەکردنی ڤاکسینەکە بۆ ئەو وڵاتانە دەستپێبکات.   دوو کۆمپانیاکە بەنیازن تا کۆتایی ساڵی داهاتوو ملیارێک و ٣٠٠ ملیۆن ڤاکسین بەرهەمبێنن، بەڵام زیاتر لە یەک ملیار دانە کە دەکاتە % ٨٠ی کۆی ڤاکسینەکانیان، بە گرێبەستی پێشوەختە لەلایەن حکومەتە دەوڵەمەندەکانی جیهانەوە کڕدراون کە تەنیا نوێنەرایەتی ١٤ % ـی دانیشتووانی جیهان دەکەن.   ئەمریکا ٥٠٠ ملیۆن دانە و بە نیازە ١٠٠ ملیۆنی دیکەش بکڕێت  یەکێتی ئەوروپا ٢٠٠ ملیۆن دانە و پلانی هەیە ١٠٠ ملیۆنی دیکەش داوا بکات  بەریتانیاش پێشوەخت ٤٠ ملیۆن دانەی لەو ڤاکسینە کڕیوە  ڤاکسینی فایزەر و بایۆنتێک دوو جار لە شانەوە بۆ ئەو کەسەی پێویستیەتی دەکوترێت و ماوەی نێوان هەردوو جارەکەش سێ هەفتە دەبێت.