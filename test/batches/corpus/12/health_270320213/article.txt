دکتۆر دلۆڤان محەممەد، بەڕێوەبەری گشتیی تەندروستیی هەولێر بە رادیۆی رووداوی راگەیاند، ١٥.٨٠٠ ژەم ڤاکسینی ئەسترازێنیکا بۆ پارێزگای هەولێر دابینکراوە، کە بڕیارە رۆژی دووشەممە بەپێی خشتەیەکی دیاریکراو لە سنووری بەڕێوەبەرایەتیی گشتیی تەندروستیی هەولێر دەستبکرێت بە پێدانی پێکوتەکە.  لەبارەی رێوشوێنەکانی دابەشکردنی ڤاکسینەکە بەڕێوەبەری گشتیی تەندروستیی هەولێر گوتی: "ئەوەی پێشوو کە ڤاکسینی سینۆفارم بوو زیاتر بۆ پزیشک و کارمەندانی تەندروستی بوو، بەپێی خشتەیەک دابەشکرا و زۆربەیان ژەمی یەکەمیان وەرگرت، ئێستاش خەریکین بۆ ژەمی دووەم ئامادەکاری دەکەین، لەوەی ئەسترازێنیکا دەستکراوەتر دەبین، لە پێشینە بۆ کەرتی تەندروستییە، چونکە کارمەند و پزیشکان زیاتر بەرکەوتەیان هەیە، دواتر هێزەکانی نێوخۆ و ئەو کەسانەی بەتەمەنن، بڕیارە کاروانی دیکەش بگات و ئەو بڕەی گەیشتووە بۆ ژەمی یەکەم بەکاردێت".  هەروەها لەبارەی ئەوەی خەڵکی ئاسایی چۆن بتوانن ڤاکسین وەربگرن و مەرجەکان و رێگەکانی ناوتۆمارکردن گوتی: "وەزارەتی تەندروستی کار لەسەر ئەوە دەکات لەڕێگەی بەرنامەیەکەوە ناوی خەڵک تۆمار بکات، فۆرمێک هەیە لەو رێگەوە پڕ دەکرێتەوە، چەند زانیارییەکی کەسی تێدایە ئەگەر کەسێک پێشتر کۆرۆنای گرتبێت و ٦ مانگ تێپەڕ نەبووبێت ناتوانێت ڤاکسین وەربگرێت".  دکتۆر دلۆڤان محەممەد گوتیشی: "ڤاکسینی ئەسترازێنیکا لە حەوت بەڕێوەبەرایەتیی تەندروستی و لە ٤٦ شوێن لە هەولێر دابەشدەکرێت، هەموو ئامادەکارییەکمان کردووە، رۆژی دووشەممە دەست بە پێدانی ڤاکسینی ئەسترازێنیکا دەکەین".  لەبارەی دەنگۆی زیانەکانی ڤاکسینی ئەسترازێنیکا و کاریگەری لەسەر خوێن مەین دکتۆر دلۆڤان محەممەد گوتی: "لە عێراق لیژنەی زانستی تایبەت بە ڤاکسین هەیە و رێگەی بەو ڤاکسینە داوە، هەروەها رێکخراوی تەندروستیی جیهانی و ئاژانسی پزیشکیی ئەوروپیش رێگەی بە ئەسترازێنیکا داوە، بەڵام وڵاتەکانیان سەرپشک کردووە، ئێستا ئەڵمانیا و فەرەنسا و ئیتاڵیا دەستیان کردووەتەوە بە پێدانی ئەو ڤاکسینە".  لە بەشێکی دیکەی قسەکانیدا بەڕێوەبەری گشتیی تەندروستیی هەولێر ئاماژەی بەوە دا، رێژەی تووشبوون بە کۆرۆنا لەهەرێمی کوردستان ١٠ % ی تێپەڕاندووە، ئەوەش رێژەیەکی زۆرە و لە ستاندارد زیاترە، ئێستا نەخۆشخانەکانمان بەتایبەتی چاودێریی چر پڕبوونە لە نەخۆش، داوامان لە نەخۆشخانە تایبەتەکانیش کردووە هاوکاربن بۆ ئەوەی بتوانین شوێن بۆ نەخۆش دابین بکەین.  دواینیوەڕۆی رۆژی پێنجشەممە ٢٥ - ٣ - ٢٠٢١ یەکەم کاروانی پێکوتەی ئەسترازێنیکا گەیشتە بەغدا کە ٣٣٦ هەزار ژەم بوو، دوای گەیشتنی ئەو کاروانە حەسەن محەممەد تەمیمی، وەزیری تەندروستی و ژینگەی عێراق رایگەیاند: "وەزارەتەکەمان گرێبەستی بۆ کڕینی ٢٠ ملیۆن ژەمە پێکوتە کردووە و لە چەند هەفتەی داهاتوودا کاروانەکانی دیکەش دەگەن.