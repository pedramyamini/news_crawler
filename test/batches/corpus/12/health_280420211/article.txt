تاوەکو ئێستا ئاراستەی لێکۆڵینەوەکان زۆرتر تیشکیان لەسەر دروستکردنی ڤاکسین بووە بۆ رێگریکردن لە تووشبوون کۆرۆنا، بەڵام کۆمپانیای فایزەر دەیەوێت چارەسەرێک بدۆزێتەوە بۆ ئەو کەسانەی کە تووشی پەتاکە بوون، ئەلبێرت بۆرولا، بەڕێوەبەری کۆمپانیای فایزەری ئەمریکی دەڵێت، پێشبینی دەکەن دەرمانی پەتاکە کاریگەریی لەسەر چارەسەرکردنی هەموو جۆرەکانی ڤایرۆسەکە هەبێت.  بەڕێوەبەری گشتیی کۆمپانیای فایزەر لە هەڤپەیڤینێکی لەگەڵ کەناڵی سی ئێن بی سیی ئەمریکی دەڵێت، تاوەکو کۆتایی ٢٠٢١ حەبێک بەردەست دەبێت کە کەسی تووشبوو بە کۆرۆنا دەتوانێت خۆی لە ماڵەوە بیخوات و نەخۆشییەکەی چارەسەر ببێت.  بەپێی قسەکانی بۆرولا کۆمپانیای فایزەر زیاتر گرنگی بە دروستکردنی حەبی چارەسەرکردنی کۆرۆنا دەدەن وەک لە دەرزی چارەسەر. لەبەر ئەوەی ئەوان پێیانوایە کە ئەگەر بتوانن حەبێک دروستبکەن، چیدیکە پێویست ناکات خەڵک بۆ چارەسەری کۆرۆنا بچنە نەخۆشخانەکان و ئەو گوشارەی لەسەر نەخۆشخانەکانە کەمدەبێتەوە.  ٢١٠ لێکۆڵەری کۆمپانیای فایزەر لە مانگی تەممووزی ساڵی رابردووەوە سەرقاڵی دروستکردنی ئەو حەبەن کە ئەو کات تەنیا حەوت میلیگرامی لێدروستکرابوو و دواتر لە تشرینی یەکەمی هەمان ساڵ بڕەکەیان گەیاندە نزیکەی یەک کیلۆگرام.  فایزەر یەکێکە لەو کۆمپانیایانەی کە لە بەرهەمهێنانی ڤاکسین سەرکەوتنێکی باشی بەدەستهێنا، کۆمپانیای فایزەر و هاوبەشە ئەڵمانییەکەی بایۆنتێک، لە کۆتاییەکانی ٢٠٢٠ ئەنجامی دوا تاقیکردنەوەکانی خۆیان لە کاریگەریی پێکوتەکە راگەیاند و گوتیان بە رێژەی ٩٥ % بەبێ هیچ مەترسییەک لەسەر سەلامەتیی کەسەکان، سەرکەوتنی بەدەستهێناوە.  هەروەها لە ١١ - ٠٤ - ٢٠٢١ یەکەم کاروانی پێکوتەی فایزەری دژە ڤایرۆسی کۆرۆنا گەیشتە فڕۆکەخانەی نێودەوڵەتیی بەغدا، کە بریتی بوو لە ٤٩ هەزار قورچک پێکوتە، بەشێک لەو ڤاکسینەی گەیشتە عێراق پشکی هەرێمی کوردستانی تێدا بوو.