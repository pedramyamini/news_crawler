بۆریس جۆنسن، سەرۆکوەزیرانی بەریتانیا بە رۆژنامەڤانانی گوت، "هیوایەکی بەهێزم هەیە لە هاوینی ٢٠٢١ بەدواوە ئیدی جیهانێكی نوێ و جیاوازمان هەبێت، ئەوەش بە پێدانی ڤاکسینی دژە کۆرۆنا بە زۆرترین ژمارە لە خەڵک. بۆیە من هیوام هەیە لەم هاوینەدا جیهان و ژیانێكی نوێمان دەبێت کە تێیدا بتوانین ئاهەنگەکانمان بەبێ هیچ کێشەیەک بگێڕین".  لە ئەمریکا پێشتر داتای تووشبووان و مردووانی کۆرۆنا پیشانی خەڵکی دەدرا، ئێستا بارودۆخەکە گۆڕاوە و حاکمی نیویۆرک نموونەی بۆکسێکی ڤاکسینی دژە کۆرۆنا نمایش دەکات.  ئەندرۆ کۆمۆ، حاکمی ویلایەتی نیویۆرک لە کاتی نمایشکردنی بۆکسی ڤاکسیەنەکە گوتی، "لەم بۆکسەدا تیوبەکان هەن. ئەم تیوبانە خۆشبەختانە لە شووشە دروستکراون. هەر شووشەیەک لەوانە پێنج ژەم ڤاکسینی تێدان. ڤاکسینەکەی ناوی هێندەی سارد کراوە کە بەستوویەتی. بۆ بەکارهێنان دەبێت ٣٠ خوولەک لەنێو گەرمی ژووردا دابنرێت تاوەکو سەهۆڵەکە بتوێتەوە، دواتر بۆ ماوەی دوو کاژێر دەبێت جێبهێڵدرێت. ئەوپەڕی ٦ کاژمێرت لەبەر دەستە تاوەکو ڤاکسینەکە بەکاربهێندرێت نابێت زیاتری پێبچێت".  لە یەک بۆکسدا نزیکەی پێنج هەزار تیوبی شووشەیی ڤاکسین هەن، هەر بۆکسێکیش لە ٢٤ کاژێردا تەنیا دەتوانرێت دوو جار بکرێتەوە و هەر جارێک نابێت لە ٩٠ چرکە زیاتر بێت.  کێبڕکێی وەرگرتنی بۆکسەکانی ڤاکسین لەلایەن وڵاتانەوە دەستیپێکردووە و لیستێك بەبڕی ڤاکسینی داواکراو لەلایەن وڵاتانەوە بڵاوکراوەتەوە و تێیدا هاتووە.  - ئەمریکا زۆرترین ڤاکسینی داوا کردووە کە ١ ملیار ژەمە ڤاکسینە و پێشبینی دەکرێت بە گشتی ٢.٦ ملیار ژەمە ڤاکسین داوا بکات  - یەکێتیی ئەوروپا ١.٥ ملیار ژەمە ڤاکسینی داوا کردووە و نزیکەی ٢ ملیار ژەمە ڤاکسین داوا دەکات  - هیندستان ١.٦ ملیار ڤاکسینی داوا کردووە و پێشبینی داواکردنی زیاتری ڤاکسینی لێناکرێت  - بەریتانیا نزیکەی ٤٠٠ ملیۆنی داوا کردووە و تاوەکو ٥٠٧ ملیۆن ڤاکسین دەکڕێت  - ژاپۆن ٢٩٠ ملیۆن ڤاکسینی کڕیوە  - بەرازیل ١٩٦ ملیۆن ڤاکسینی کڕیوە  - سویسرا پێنج ملیۆنی کڕیوە  - کوەیت یەک ملیۆن ژەمە ڤاکسینی دژە کۆرۆنای کڕیوە و عێراق ٦٠٠ هەزار ژەمە ڤاکسینی دژە کۆرۆنای کڕیوە  هاوکات لەگەڵ گەرمبوونی بازاڕی ڤاکسین، بڵاوبوونەوەی کۆرۆناش خێراتر بووە، هەر ئەوەشە وایکردووە خەڵکی زیاتر ئامادەبن ڤاکسینی دژە کۆرۆنا لە خۆیان بدەن.  بەگوێرەی دوایین راپرسی کە لە ئەمریکا ئەنجامدراوە بە بەراورد لەگەڵ شەش مانگی رابردوو، ئێستا لە ٦٠ % ـی ئەمریکییەکان ئامادەییان دەربڕیوە ڤاکسینی دژە کۆرۆنا وەرگرن بەتایبەتی لەدوای ئەوەی ئەنتۆنیۆ فاوچی، گەورە زانای نەخۆشییە گوازراوەکانی ئەمریکا دڵنیایی داوەتە جیهان لە کاریگەریی ئەرێنی ڤاکسینە پەسندکراوەکان.