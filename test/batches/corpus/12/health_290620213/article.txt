ئاژانسی فرانس پرێس بەپشتبەستن بە سەرچاوە فەرمانییەكان رایگەیاندووە تاوەکو نیوەڕۆی ئەمڕۆ سێشەممە ٢٩ی حوزەیرانی ٢٠٢١، لەسەرانسەری جیهاندا ٣ ملیار و ٩ ملیۆن و ٧٧٣ هەزار و ٧٧٥ قورچکی ڤاکسین وەرگیراوەە. تێكڕای رێژەی پێدانی قورچكی یەكەم و دووەم ٣٩ یە بۆ هەر ١٠٠ كەسێك.  بەگوێرەی زانیارییەكان، لە ٢٠ هەفتەی یەكەمی دەستپێكردنی هەڵمەتی پێدانی ڤاكسین، كە لە مانگی كانوونی یەكەمی ٢٠٢٠ دەستیپێكرد، یەك ملیار قورچکی ڤاكسین دابەشکراون. دوای شەش هەفتە گەیشتووەتە دوو ملیار. دوای چوار هەفتەش ژمارەكە گەیشتە سێ ملیار.  چین زۆرترین ڤاكسینی بە هاووڵاتیانی داوە، بەو پێیەی تاوەكو ئێستا تەنیا لە چین ١.٢ ملیار قورچكی ڤاكسین دابەشکراوە، هیندستان لە ریزبەندی دووەمدا دێت بە ٣٢٩ ملیۆن قورچك و ئەمریكاش بە ٣٢٤ ملیۆن قورچك.   بەڵام بەهەژماركردنی ژمارەی دانیشتووان بەتایبەتی بۆ ئەو وڵاتانەی ژمارەی دانیشتووانیان لە یەك ملیۆن زیاترە، وڵاتانی رۆژهەڵاتی ناوەڕاست لە ریزبەندی یەكەمدا دێن، بەڕاددەیەك ئیمارات بۆ هەر ١٠٠ كەسێك ١٥٣ قورچك ڤاکسین دابەشكراوە. بەحرێن و ئیسرائیلیش بە ١٢٤ قورچك بۆ هەر ١٠٠ كەسێكیان. ٦٠ % ی هاووڵاتیانی ئەو وڵاتانە ڤاكسینیان وەرگرتووە.   هەر بەگوێرەی ریزبەندەكە، چیلی ١١٨ قورچكی بۆ هەر ١٠٠ كەسێك، بەریتانیا ١١٣، مەنگۆلیا ١١١، ئۆرگوای ١١٠، هەنگاریا ١٠٧، قەتەر ١٠٧، ئەمریكا ٩٨ قورچکی بۆ ١٠٠ کەس. لەم وڵاتانەدا تێكڕای رێژەی پێدانی ڤاكسین بە هاووڵاتیانیان لە نێوان ٤٦ % - ٥٤ % دایە.  لەسەر ئاستی وڵاتانی یەكێتیی ئەوروپا، تاوەكو ئێستا ٣٥٧ ملیۆن قورچكی ڤاكسین دابەشكراوە كە ٥٠ % ی دانیشتووانی پێكدەهێنێت. ٣٢ % ی هاووڵاتیانی یەكێتیی ئەوروپا بەتەواوەتی لە ڤایرۆسەكە پارێزراون. هەروەها ئەو وڵاتە ئەوروپییانەی، كە ژمارەی دانیشتووانیان زۆرە وەك ئەڵمانیا، فەرەنسیا، ئیتاڵیا و ئیسپانیا لە ئاستی مامناوەنددان و نزیكەی نیوەیان ڤاكسینیان پێدراوە.       تائێستاش وڵاتانی هەژار بەدەست كەمی و نەبوونی ڤاكسین دەناڵێنن. هۆكاری سەرەكیی دواكەوتنی وڵاتە هەژارەكان بە دەستنەگەیشتنیان بۆ ڤاكسینەكانی كۆرۆنا، میكانیزمەكەی "كۆڤاكس"ـە كە رێكخراوی تەندروستیی جیهانیی و هاوپەیمانی گافی و سیپی بۆ پەرەپێدانی ڤاكسینەكان دەگرێتەوە و ئەمانە هۆكاری سەرەكین بۆ سستی پێدانی ڤاكسینەكان.   بانكی جیهانیی لە راپۆرتێكیدا ئاشكرایكردووە، زۆرترین ڤاكسین بە وڵاتە دەوڵەمەند و زلهێزەكان دراوە بەرێژەیەك ٧٩ كەس لە كۆی ١٠٠ كەسدا ڤاكسینیان بۆ دابینكراوە. ئەمە لە كاتێكدایە لە وڵاتە هەژارەكاندا ئەم ژمارەیە ١ كەسە لە كۆی هەر ١٠٠ كەس.  وڵاتە هەژارەكان هێشتا ڤاكسینیان بۆ نەنێردراوە یاخود بەرێژەیەكی یەكجار زۆر كەم پێیاندراوە، كەچی وڵاتە دەوڵەمەندەكانی وەك ئەمریكا، كەنەدا، ئیسرائیل و وڵاتانی یەكێتیی ئەوروپا دەستیانكردووە بە پێدانی ڤاكسین بە لاوان و گەنجانیان. ئەمە لە كاتێكدایە تاوەكو ئێستا وڵاتانی وەك تەنزانیا، بۆرۆندی، ئەریتیریا، هاییتی و كۆریای باكوور هێشتا هەڵمەتی پێدانی ڤاكسینیان دەستپێنەكردووە.  لە وڵاتانی دیكەی هەژار لە كیشوەری ئەفریقیا بەهۆی كەمی ڤاكسینەكان، ٣.٦ ڤاكسین بۆ هەر ١٠٠ كەسێك دابینكراوە، ئەمەش لەسەر ئاستی پۆلینبەندی جیهانیدا ١١ جار كەمترە.  سەرباری ئەو مشتومڕە بەردەوامەی لە ئارادایە، بەڵام ڤاكسینی ئەسترازینیكا كە بەرهەمی ئۆكسفۆردە، بەگوێرەی ئامارە فەرمییەكان لە ریزبەندی یەكەمدایە لە زۆری بەكارهێنان بەو پێیەی لە ٨٠ % ی كۆی ئەو وڵاتانەدا بەكارهێنراوە كە ڤاكسینیان پێگەیشتووە. لانیكەم ٢١٦ كەسدا ١٧١ كەس ئەو ڤاکسینەیان بەکارهێناوە.   ئەسترازینیكا لە ١٠٢ وڵاتدا بە رێژەی ٤٧ % لە پێش ڤایزەر / بایۆنتێك، لە ٤٨ وڵاتدا بە رێژەی ٢٢ % لە پێش سینۆفارم و مۆدێرنا، لە ٤١ وڵاتدا بە رێژەی ١٩ % لە پێش سپۆتنیك، لە ٣١ وڵاتدا بە رێژەی ١٤ % لە پێش جۆنسن ئاند جۆنسن و لە ٢٤ وڵاتدا بە رێژەی ١١ % لە پێش سینۆڤاك دێت.