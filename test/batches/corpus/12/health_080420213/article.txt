هەیسەم عوبەیدی، سەرۆكی تیمی پزیشكی لە وەزارەتی تەندروستی عێراق لە لێدوانێكی رۆژنامەڤانیدا گوتی: "پابەندنەبوون بە رێكارەكانی خۆپارێزی و وەرنەگرتنی ڤاكسین، هۆكاری بەرزبوونەوەی ژمارەی تووشبووانە بە كۆرۆنا. ئێستا هاووڵاتیان لە رۆژانی جەژن، لە پرسە و ئاهەنگەكاند بەكۆمەڵ كۆدەبنەوە، وەكو ئەوەی كۆرۆنا لە وڵات نەمابێت".  بەگوتەی عوبەیدی، هاووڵاتیان خەمساردن لە وەرگرتنی ڤاكسینی كۆرۆنا و هیچ چارەسەرێكی دیكەش نییە بۆ كەمكردنەوەی ژمارەی تووشبووان و دەڵێت: "وەزارەتی تەندروستی خزمەتگوزاریی چارەسەر و هۆشیاری پێشكێش دەكات، بەرپرسیاریەتی ئاسایشی تەندروستیش ئەركی هەموو وەزارەتەكانە".  ژمارەی تووشبووانی کۆڕۆنا لە عێراق و هەرێمی کوردستان لە یەک ملیۆن تووشبوو نزیکدەبێتەوە. بەپێی داتاكانی وەزارەتی تەندروستیش لە ٢٤ كاژێری رابردوودا ٧ هەزار و ٨١٧ كەس تووشی كۆرۆنا بوون و ٤ هەزار و ٨٨٣ تووشبووش چاكبوونەتەوە، ٣٤ تووشبووش گیانیان لەدەستداوە.  ڤاکسینی کۆرۆنا لە جۆرەکانی سینۆفارمی چینی و ئەسترازێنیکای سوێدی - بەریتانی گەیشتووەتە عێراق و کوتان بە هەردوو ڤاکسینەکە دەستیپێکردووە، بەڵام هاووڵاتیان بە پەرۆش نین بۆ وەرگرتنی ڤاکسین.  حەسەن خەڵاتی ئەندامی لیژنەی تەندروستی و ژینگە لە پەرلەمانی عێراق بە تۆڕی میدیایی رووداوی راگەیاند، لە دوو هەفتەی داهاتوودا ٢٢٥ هەزار ژەمە ڤاكسینی دیکە دەگاتە عێراق و بەشی هەرێمی كوردستانیشی لێدەدرێت.   حەسەن خەڵاتی گوتی: "عێراق گرێبەستی كڕینی ڤاكسینی لەگەڵ كۆمپانیای سینۆفارمی چینی و فایزەری ئەمریكی هەیە و بڕیارە هەفتەی داهاتوو ٢٠٠ هەزار ژەمە ڤاكسینی سینۆفارمی چینی و  ٢٥ هەزار ژەمە ڤاكسینی فایزەر بگاتە عێراق".  سەبارەت بە وەرگرتنی پێكوتە لە لایەن هاووڵاتیانەوە، ئەو ئەندامەی لیژنەی تەندروستی و ژینگە دەڵێت، "تائێستا نزیكەی ١٢٠ هەزار کەس ڤاكسینیان وەرگرتووە. ئەم ژمارەیە لەئاست پێویستدا نییە، بەڵام ژمارەیەکی باشە".