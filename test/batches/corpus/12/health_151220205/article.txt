جەیسن مکلالن رۆڵێکی کاریگەری لە شێوەکردنی پێکهاتەکانی mRNA هەبووە، mRNA کۆدی جینە و بە خانەکان دەڵێن پرۆتین دروستبکەن کە ئەمانیش بەشێکن لە سایکۆلۆژیای مرۆڤ و رێگە بە بەرگریی لەش دەدەن لە دژی تەنی بێگانە شەڕبکەن.  جەیسن مکلالن، پسپۆڕە لە زانستی گەردیلە لە زانکۆی تێکساس و ئاماژە بەوە دەکات، "توانیمان پرۆتین لە ڤایرۆسی کۆرۆنا بە شێوەیەکی هاوسەنگ بەرهەمبهێنین، بەشێوەیەک کە پرۆتینەکە لەسەر رووی ڤایرۆسەکە بەردەستبێت. ئەوەی کە بەدڵی ئێمە بوو ئەوەبوو کە ئەو بازدانە هاوسەنگانەی ئێمە دامانڕشتن تەنیا بۆ نەخۆشی مێرس سەرکەوتوو نەبوون، بەڵکو بۆ هەموو جۆرەکانی کۆرۆنا سەرکەوتووبوون. کاتێک سارس کۆڤید ٢ سەرەتای ئەمساڵ سەریهەڵدا، کە هاوتای کۆڤید ١٩ یە، توانیمان بەخێرایی بازدانی هاوسەنگ دابڕێژین و پرۆتین بەرهەمبهێنین".  توێژینەوەکانی ئەم پسپۆڕە بڕبڕەی پشتی پەرەپێدانی ڤاکسینی کۆرۆنابوون لە قۆناخی سێیەمدا.  بە پشتبەستن بە توێژینەوەکانی جەیسن، توانراوە کۆدی بەرهەمهاتنی پرۆتین بدۆزرێتەوە بۆ ئەوەی ئەو پرۆتینانە بتوانن سیستەمی بەرگریی لەش لە دژی تەنی بێگانە دروستبکەن. ڤاکسینەکانی فایزەر، مۆدێرنا، جۆنسن و نۆڤاڤاکس و کیورڤاک لەسەر ئەو بنەمایە دروستکراون.  جەیسن مکلالن ئاماژە بەوەش دەکات، "ڤاکسینەکانی فایزەر و مۆدێرنا بەمشێوەیە کاردەکەن، ئەمانە لە بازنەی mRNA ین کە کۆد دەدات بە پرۆتین، کاتێک کە mRNA لە رێگەی دەرزی لە خانەی ماسولکەکان دەدرێت، دەچێتە نێو خانەکە، ریبۆسۆمەکان خۆیان بە mRNA دەلکینن دواییش لەگەڵ پرۆتینەکە خۆیان دەگۆڕن بۆ ئەوەی خانەی ماسولکەکانمان ئەو پڕۆتینە بەرهەمبێنن کە سیستەمی بەرگریمان بتوانن وەکو تەنێکی دەرەکی بیناسنەوە و دژە تەنی لە دژی دروستبکەن. کاتێک کە ڤایرۆسی کۆرۆنای راستی بە پرۆتینەوە لەسەر رووی تەنێک دەبینین، ئەوا دەرفەتێکی گەورەمان هەیە کە بەرگریی لەشمان بە ئامانجی دەگرێت و هێرشی دەکاتە سەر".  جەیسن لەگەڵ تیمێکی پسپۆڕ لە تاقیگەی بارنی گراهام لە پەیمانگەی نیشتیمانیییەکانی تەندروستی لە سەنتەری توێژینەوەی ڤاکسین کاردەکات.  تیمەکەی ئەو هاوشێوەی سەدانی دیکەن لەسەرتاسەری جیهان هەوڵدەدەن بە دروستکردنی ڤاکسین ژیانی مرۆڤایەتی لە دەست ئەو ڤایرۆسە رزگاربکەن کە زیاتر لە ملیۆنێک و ٦٣٠ هەزار کەسی لە جیهان کوشتووە و نزیکەی ٧٣ ملیۆن و ٣٠٠ هەزار کەسیشی تووشکردووە.  بۆ رێگری لە بڵاوبوونەوەی زیاتری، ئێستا هەڵمەتی کوتان لە دژی ڤایرۆسی کۆرۆنا لە ئەمریکا، بەریتانیا و رووسیا دەستی پێکردووە، جگە لە ئەمریکا و بەریتانیاش، چوار وڵاتی دیکە ڤاکسینی فایزەریان پەسندکردووە.