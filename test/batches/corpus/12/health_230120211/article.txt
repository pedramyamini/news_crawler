نەشتەرگەرییەکە لە شاری لیۆنی فەرەنسا کراوە. پزیشکەکان ئاماژە بەوە دەکەن، تاوەکو ئێستا دیارنییە کە فلێکس گرێتراسن تا چەند دەتوانێت دەست و قۆڵەکانی وەکو جاران بەباشی بەکاربێنێت.   دکتۆر ئارام گازەریان کە سەرپەرشتیی نەشتەرگەرییەکەی کردووە دەڵێت، "بەخشینی شتێکی کەم بە کەسێک کە پێشتر زۆر شتی لەدەستدابێت، خۆی لە خۆیدا شتێکی گەورەیە. ئەگەر بتوانێت دووبارە ئەنیشکەکانی بچەمێنێتەوە، ئەوا ژیانی دەگۆڕێت".  رۆژی ١٢ ـی کانوونی دووەمی ساڵی ١٩٩٨، فلێکس گرێتراسنی کە پیشەی کارەباچی بوو و هێڵێکی کارەبای ڤۆڵتیی بەرزی چاکدەکردەوە، تەزوویێکی یازدە هەزار ڤۆڵتی هەردوو دەستەکانی سووتاند و فڕێیدایە سەر زەویێکی سەهۆڵاوی.   بەهۆی ئەو رووداوە، فلێکس ژمارەیەک ئێسکی شکا و لە ئەندامەکانی نێو سینگی تووشی چەند برینێک بوو، دوای ئەوە سێ مانگ بێهۆش کەوت، لەو ماوەیەدا پزیشکەکان هەردوو قۆڵەکانیان لێکردەوە. پاش ئەوەش، ژمارەیەک نەشتەرگەریی دیکەی ئەنجامدا کە یەکێکیان بۆ چاندنی جگەر بوو.   کاتێک کە دکتۆر جین میشێل دوبێرنارد، شارەزای بواری چاندنەوەی دەست سەردانی شاری رێکیاڤیکی پایتەختی ئایسلەندای کرد، فلێکس گرێتارسن پرسیاری لێکردبوو کە ئایا دەکرێت دوو پەلی دیکەی بۆ بچێنرێت؟  هاوژینی پیاوە ئایسلەندییەکە دەڵێت، ئەنجامدانی نەشتەرگەرییەکە "گەورەترین خەونی بووە" و ژنەکە خۆیشی هەرگیز وا هەستی نەکردووە کە نەشتەرگەرییەکە زۆر پێویست بێت، چونکە ئەو پێیوابووە کە هاوژینەکەی "هیچ شتێکی لەدەست نەداوە" تاوەکو پێویستی بە چاندنەوە بێت.  چەندین ساڵی خایاند تاوەکو بەخشەرێک بدۆزنەوە کە قۆڵ و شانەکانی بۆ فلێکس گرێتارسن بگونجێن. لەو ماوەیەدا نزیکەی ٥٠ پسپۆڕی پزیشکی کاریان لەسەر ئامادەکارییەکانی پێش نەشتەرگەرییەکە کردبوو.  چوار تیمی نەشتەرگەری پێکەوە کاریانکرد بۆ ئەوەی کاتی گواستنەوەی ئەندامەکان لە بەخشەرەکەوە بۆ وەرگر کەمبکەنەوە.   رۆژی هەینی، پزیشکەکان رایانگەیاند، ئەگەری کارکردنی قۆڵی راستی لە هی چەپی زیاترە. هەروەها ئاماژەیان بەوە کرد کە هیچ کێشەیەکی تەندروستیی جیددی لە دوای نەشتەرگەرییەکە بۆ فلێکس دروستنەبووە.   هێشتا نەخۆشەکە ناتوانێت دەست و بازووی بجوڵێنێت، بەڵام لە کورتە ڤیدیۆیێکدا کە لە کاتی هێشتنەوەی لە نەخۆشخانە تۆمارکراوە، دڵخۆشی بە سەر و سیمای فلێکسەوە دیارە.