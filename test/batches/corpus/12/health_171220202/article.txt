ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند "ناتوانین بڵێین کۆرۆنا نەماوە. هێشتا هەڕەشەیەکی جیددییە لەسەر کەسوکار و ئازیزانمان، بۆیە رێکارە تەندروستییەکانی خۆپاراستن لە کۆرۆنا وەکو خۆیان دەمێننەوە و گۆڕانکارییان بەسەردا نایەت".  بەپێی ئامارەکانی وەزارەتی تەندروستی، لە هەرێمی کوردستاندا ئەمڕۆ ٢١٥ تووشبووی دەستنیشانکراوی کۆرۆنا هەبوون، دوێنێ ٢٣٨ تووشبوو، پێرێش ٢٢٢ تووشبووی کۆرۆنا هەبوون. لەکاتێکدا چاکبووەکان ئەمڕۆ ٢٧٢ کەس، دوێنێ ٣٠٩ کەس و پێرێش ٣٢٠ تووشبووی کۆرۆنا چاکبوونەتەوە.  لەوبارەیەوە ئاسۆ حەوێزی گوتی "چەند رۆژێکە ئاماری چاکبووان لە تووشبوون زیاترە، هۆکارەکەشی بۆ بەردەوامیی رێکارەکانی خۆپارێزی و ستافی تەندروستی دەگەڕێتەوە. لە کۆبوونەوەی ٧ یان ٨ی کانوونی دووەمی ٢٠٢١ی لیژنەی باڵای بەرەنگاربوونەوەی کۆرۆنایش پێداچوونەوە بە رێکارەکاندا دەکرێت، بەتایبەتی قوتابخانەکان، کردنەوەی دەرگای قوتابخانەکان لە کۆبوونەوەکە بڕیاری کۆتایی لێوە دەدرێت".  هەروەها ئەمڕۆ شەش کەس و دوێنی ١١ کەس و پێرێش سێ مردن بە کۆرۆنا لە هەرێمی کوردستان تۆمارکراون.  ئەو بەرپرسەی وەزارەتی تەندروستی باسیشی لەوە کرد "ئەوەی ئێمەی نیگەرانکردووە ئەوەیە کە پابەندیی هاونیشتمانیان وەکو پێویست نییە. بەهۆی ئەوەی لەبارەی ڤاکسین باس دەکرێت، ناکرێت پشتی لێبکەینەوە و پابەندی رێنماییەکان نەبین، چونکە کاریگەرییەکانی ڤاکسینەکان تەواو دیار نییە. دیارە عێراق هەشت ملیۆن ڤاکسین دەكڕێت، بەڵام ناوی کۆمپانیاکە و جۆرەکەی و بەشی هەرێمی کوردستان و ناردنی بە چەند جار دەبێت، هێشتا هیچی دیار نییە".  لە ٠١ - ٠٣ - ٢٠٢٠ ـەوە تاوەکو ئێستا (١٧ - ١٢ - ٢٠٢٠) بەگشتی ١٠١ هەزار و ١٧٢ تووشبووی ڤایرۆسی کۆرۆنا لە هەرێمی کوردستان تۆمارکراون، لەو ژمارەیە ٦٥ هەزار و ٨٦٤ کەس چاکبوونەتەوە و ٣١ هەزار و ٩٨٨ کەس لەژێر چارەسەردان و سێ هەزار و ٣٢٠ تووشبوویش مردوون.