بەرپرسانی رێکخراوی تەندروستیی جیهانی ئاماژەیان بەوە داوە کە ئەو گرووپە پێک دێن لە شارەزای بواری ڤایرۆس و نەخۆشییە گوزراوەکان و زانایانی بواری پزیشکی.  ئەوە خراوەتەڕوو کە حکومەتی چین هێشتا رێگەی نەداوە بە گرووپە شارەزا نێودەوڵەتییەکە تا بچنە ناو چین و بەدوای سەرچاوەی ڤایرۆسەکەدا بگەڕێن.  ماوەی چوار مانگە رێکخراوەکە دەستی کردووە بە کارکردن بۆ ئەو لێکۆڵینەوەیە. تائێستا چەند ئەندامێکی ئەو گرووپەی ناردووەتە چین، بەڵام رێگەی کارکردنیان پێنەدراوە، ژمارەیەکیشیان هێشتا رێگەی چوونە ناو چینیان پێنەدراوە.  تیۆدۆر ئەدهانۆم، بەڕێوەبەری رێکخراوی تەندروستیی جیهانی رایگەیاند: "من لەگەڵ بەرپرسانی چینی لە پەیوەندیدام و بە روونی گوتەمە کە ئێستا ئەوەی لەپێشینەیە بۆ ئێمە رێگەدانە بەو تیمە نێودەوڵەتییە تا بچن بۆ چین. پێویستە چین پرۆسەکە خێراتر بکات، هەروەها بە زووترین کات رێگایان پێبدرێت دەست بە توێژینەوە بکەن. زۆر بە پەرۆشین پرۆسەکە لە زووترین کاتدا دەستپێبکات. "   تائێستا نە رێکخراوی تەندروستیی جیهانی و نە حکومەتی چین سەرچاوەی یەکەمی بڵاوبوونەوەی ڤایرۆسەکەیان ئاشکرا کردووە.  مایکڵ راین، بەڕێوەبەری فریاگوزاری تەندروستیی جیهانی دەڵێت: "ئێمە متمانەمان هەیە و هیواداریشین ئەمە تەنیا کێشەی لۆجیستی و بیرۆکراسی بێت کە بتوانرێت خێرا چارەسەر بکرێت. دکتۆر تیۆدۆر پێشبینی دەکات زوو کێشەکە چارەسەر بکرێت و دووپاتیشی کردووەتەوە ئێستە زۆر پێویستمان بەم لێکۆڵینەوەیەیە. "   هەرچەندە چین لە سەرەتادا گوتبووی ڤایرۆسەکە لە شەمشەمەکوێرەوە بۆ مرۆڤ گوازراوەتەوە، بەڵام ئەو پرسە هێشتا یەکلایی نەکراوەتەوە.