ئەنتۆنی فاوچی، بەڕێوەبەری سەنتەری رێگریکردن لە نەخۆشییە هەستیاری و گوازراوەکانی ئەمریکا بە ئەرێنی باس لە ڤاکسینە پەسندکراوەکانی دژە کۆرۆنا دەکات و دەڵێت "ڤاکسینەکانی دژە کۆرۆنا لە ئاست ڤایرۆسە گۆڕاوەکەی کۆرۆنا چالاکن و توانای رووبەڕووبوونەوەیان هەیە".  ئەو پسپۆڕە پزیشکییە ئەمریکییە پێیوایە "ئەگەر هەندێک لە ڤاکسینەکان توانای کەمتریان هەبێت، دەکرێت بە جۆرێك هەمواربکرێنەوە کە رووبەڕووی ڤایرۆسە گۆڕاوەکەی کۆرۆنا ببنەوە".  سەبارەت بە رێژەی تووشبوون بە کۆرۆنا لە ئەمریکا، فاوچی گەشبینیی خۆی نیشاندا و رایگەیاند، تووشبوون بە کۆرۆنا لە ویلایەتە یەکگرتووەکانی ئەمریکا خەریکە بەرەو سەقامگیری دەڕوات و ژمارەی تووشبووان لە حەوت رۆژی رابردوودا ئەو راستییە نیشاندەدەن.  تاوەکو ئێستا لە ئەمریکا زیاتر لە ٢٧٠ ملیۆن پشکنینی کۆرۆنا ئەنجامدراون، لە کۆی نزیکەی ٣٢ ملیۆن ژەمە ڤاکسین کە دابەشکراون تاوەکو ئێستا کەمتر لە ١٣ ملیۆن کەس ڤاکسینی دژە کۆرۆنایان پێدراوە.  لەسەر ئاستی جیهان، ئەمریکا لەڕووی ژمارەی تووشبوون و گیانلەدەستدان بە ڤایرۆسی کۆرۆنا لە پلەی یەکەمدایە، بەشێوەیەک تاوەکو ئێستا زیاتر لە یەک لەسەر چواری تووشبووانی کۆرۆنا لە جیهاندا لەو وڵاتەن، هەروەها نزیکەی یەک لەسەر چواری گیانلەدەستدان بە ڤایرۆسی کۆرۆناشی تێدا تۆمارکراوە.  بەپێی ئامارەکان، تاوەکو ئێستا ٩٨ ملیۆن و ٩٢ هەزار و ٩٢٨ تووشبووی کۆرۆنا لە جیهاندا دەستنیشانکراون، دوو ملیۆن و ١٠٠ هەزار و ٤٦٤ تووشبوویان گیانیان لەدەستداوە و ٧٠ ملیۆن و ٤٨٦ هەزار و ٧٦٦ تووشبووش چاکبوونەتەوە.