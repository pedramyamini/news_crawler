د. نزار عیسمەت، لەمیانی بەشداریکردنی لە بووڵتەنی نیوڕۆژی کاژێر ١٣: ٠٠ی رادیۆ و تەلەڤیزیۆنی تۆڕی میدیایی رووداو رایگەیاند "عێراق یەکێکە لەو وڵاتانەی هاوکارە لە دروستکردن و بەرهەمهێنانی ڤاکسینەکانی کۆرۆنا، کە لەژێر چاودێری و سەرپەرشتیی رێکخراوی تەندروستیی جیهانی کاری لەسەر دەکرێت. دوای بەردەستبوونی رێژەیەک لەو ڤاکسینانە بۆ عێراق دەبێت و بەگوێرەی رێژەی دانیشتووان هەر پارێزگایەک و هەرێمی کوردستانیش بەشی خۆی دەبێت".  هەفتەی رابردوو کۆمپانیای ڤایزەر ئاشکرایکرد ڤاکسینەکەیان گەیشتووەتە قۆناخی کۆتایی و سەلامەتە، ئەم هەفتەیەش کۆمپانیای مۆدێرنای ئەمریکی رایگەیاند "قۆناخەکانی دروستکردنی ڤاکسینەکەیان بە سەرکەوتوویی تێپەڕاندووە و کاریگەرییەکەشی ٩٤.٥ % ـە.  ئەو بەرپرسەی تەندروستیی دهۆک باسی لەوە کرد "سەرەتا ڤاکسینەکە بۆ ئەو کەسانە دەبێت کە باری تەندروستییان مەترسیدارە و نەخۆشیی درێژخایەنیان هەیە و بەتەمەنن. هەروەها ئەوانەی لە هێڵی پێشەوەی بەرەنگاربوونەوەی ڤایرۆسەکەن لە کەرتی تەندروستی، ئەوانیش بەکاریدەهێنن و پاشان دەگاتە هەموو کەسێک. بۆیە تاوەکو ڤاکسینەکە بەردەستدەبێت پێویستە خەڵکی کوردستان هۆشیاربن و زیاتر پابەندی رێکاری خۆپارێزی بن".  هەریەکە لە ڤاکسینی فایزەر و بایۆنتێک دوو جار لەڕێگەی شانەوە لە مرۆڤ دەدرێن. ماوەی نێوان هەردوو جارەکەش سێ هەفتە دەبێت.  د. نزار عیسمەت گوتیشی "ڤاکسینی فایزەر و بایۆنتێک هەریەکە دەبێت لە پلەیەکی گەرمیی دیاریکراو هەڵبگیرێن. واتە جیاوازی لە نزمیی پلەی گەرمیی هەڵگرتنەکانیاندا هەیە. چەندە پلەی گەرمییەکە نزمتربێت بۆ هەڵگرتن و گواستنەوەی، بۆ ئێمە گونجاو نییە، چونکە لە هەرێمی کوردستان شوێنەکانی هەڵگرتنی ڤاکسینەکان و هۆکارەکانی گواستنەوەی پێویست و لەبار بەردەست نین و لەکاتی پەسەندکردنی پێویست دەکات ئەو هۆکارانە دابینبکەین".  ئەمریکا ٥٠٠ ملیۆن دانە لە ڤاکسینەکەی فایزەری کڕیوە و بەنیازە ١٠٠ ملیۆنی دیکە بکڕێت. یەکێتیی ئەوروپاش ٢٠٠ ملیۆن دانەی کڕیوە و پلانی هەیە ١٠٠ ملیۆنی دیکەش داوابکات. هەروەها بەریتانیا پێشوەختە ٤٠ ملیۆن دانەی لەو ڤاکسینە کڕیوە.  بە گوتەی د. نزار عیسمەت "چەندە نرخەکەی هەرزانتر بێت هێندە وڵاتانی وەکو عێراق و هی دیکە دەتوانن ڤاکسینەکە بەدەست بخەن. بە پێچەوانەوە درەنگ دەکڕدرێت، لەوەشدا کاتمان پێویست دەبێت بۆئەوەی ڤاکسینی پێویست دابینبکەین".  هەردوو کۆمپانیا ئەمریکییەکە بەنیازن تاوەکو کۆتایی ساڵی ٢٠٢١ ملیارێک و ٣٠٠ ملیۆن ڤاکسین بەرهەمبهێنن. زیاتر لە یەک ملیار دانە، کە دەکاتە ٨٠ % ی کۆی ڤاکسینەکانیان، بە گرێبەستی پێشوەختە لەلایەن حکومەتە دەوڵەمەندەکانی جیهان کڕدراون، کە تەنیا نوێنەرایەتیی ١٤ % ی دانیشتووانی جیهان دەکەن.