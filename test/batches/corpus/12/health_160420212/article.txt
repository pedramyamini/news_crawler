ئەلبێرت بۆرلا، بەڕێوەبەری جێبەجێکاری کۆمپانیا دەرمانسازە ئەمریکییەکە باس لەوە دەکات کە ئەگەری ئەوەش هەیە مرۆڤ پێویستی بەوە بێت ساڵانە ڤاکسینەکە وەربگرێت تا لە کۆرۆنا پارێزراوبێت.   لە هەڤپەیڤینێکی تەلەڤزیۆنیدا لەگەڵ میدیای ئەمریکا بۆرلا دەڵێت، "سیناریۆیێکی چاوەڕوانکراو ئەوەیە کە پێویست بە وەرگرتنی ژەمی سێیەمی ڤاکسینەکە بکرێت، ئەوەش شەش تاوەکو ١٢ مانگ دوای وەرگرتنی ژەمی دووەم و لەوەش بەدواوە لەوانەیە ساڵانە پێویست بە وەرگرتنەوەی ڤاکسینەکە بکرێت، بەڵام هەموو ئەمانە دەبێت پشتڕاستبکرێنەوە. "  ئەمە لە کاتێکدایە کە تاوەکو ئێستا لێکۆلینڤانە پزیشکییەکان بەو ئەنجامە نەگەیشتوون کە ڤاکسینەکان دەتوانن بۆ ماوەی چەند مانگ یان ساڵ مرۆڤ لە کۆرۆنا بپارێزن.   سەرەتای ئەم مانگە، کۆمپانیای فایزەر کە بە هاوبەشی لەگەڵ کۆمپانیای بایۆنتێکی ئەڵمانی ڤاکسینەکەیان دروستکردووە، ئەنجامی لێکۆڵینەوەیەکی بڵاوکردەوە کە دەریدەخست ڤاکسینەکەیان دژی کۆرۆنا بە گشتی زیاتر لە ٩١ % کاریگەرە و دوای وەرگرتنی ژەمی دووەمی، لانیکەم تا شەش مانگ، بە رێژەی ٩٥ % مرۆڤ لە تووشبوونی تووند بە ڤاکسینەکە دەپارێزێت.   بەڵام بەشێک لە لێکۆڵینڤانان دەڵێن، پێویستیان بە زانیاری و داتای زیاترە تا بزانن دوای ئەو شەش مانگە، کاریگەریی ڤاکسینەکە چەند دەبێت.   رۆژی پێنچشەممە، دەڤید کێسلەر، سەرۆکی تیمی رووبەڕووبوونەوەی کۆشکی سپی، هۆشداری بە کۆنگرێسی وڵاتەکەیدا کە ئەگەری ئەوە هەیە خەڵکی ئەمریکا چەند جارێکی دیکەش پێویستیان بە وەرگرتنی ڤاکسینی دژی کۆرۆنا بێت بۆ ئەوەی بەرگرییان بەهێز بێت.   کێسلەر بە لیژنەی قەیرانی ڤایرۆسی کۆرۆنا سەر بە ئەنجوومەنی نوێنەرانی راگەیاند: "لەم کاتەدا ئێمە هەموو شتێک نازانین. ئێمە لێکۆڵینەوە لە ماوەی مانەوەی کاردانەوەی دژەتەنەکان دەکەین. وا دەردەکەوێت کە کاردانەوەکە بەهێز بێت، بەڵام لە هەندێ باردا بەرەو لاوازبوون دەچێت و هیچ گومانێکی تێدا نییە کە ڤایرۆسە گۆڕاوەکەش کێشەی بۆ دروستدەکات. پێموایە بۆ مەبەستی پلاندانان، تەنیا وەکو پلان، پێویستە ئێمە چاوەڕێی ئەوە بکەین کە رەنگە لەسەرمان پێویست بێت بەهێزی بکەینەوە. "  هاوکات ئەلبێرت بۆرلا، بەڕێوەبەری جێبەجێکاری کۆمپانیای فایزەر بەرگری لە نرخی ڤاکسینی کۆمپانیاکەی کرد و گوتی، ئەوان لە رێگەی ئەو ڤاکسینەوە ژیانی خەڵک دەپارێزن و لە کاتی فرۆشتنیشی بە وڵاتە هەژارەکان، هیچ قازانجێکی ناخەنە سەر.   رۆژی یەکشەممە ١١ - ٠٤ - ٢٠٢١ دکتۆر سەیف بەدر، گوتەبێژی وەزارەتی تەندروستی و ژینگەی عێراق، لە لێدوانێکی رۆژنامەڤانیدا رایگەیاند: "یەکەم کاروانی پێکوتەی فایزەری دژە ڤایرۆسی کۆرۆنا گەیشتە فڕۆکەخانەی نێودەوڵەتیی بەغدا، کە بریتییە لە ٤٩ هەزار ژەمە پێکوتە. "     نرخی هەر ژەمێک لەم جۆرە ڤاکسینە نزیکەی ١٨ دۆلاری ئەمریکییە، بەڵام لە نوێترین گرێبەستیدا لەگەڵ یەکێتیی ئەوروپا کە لە ٢٠٢٢ دا کاری پێدەکرێت، نرخەکە بۆ ٢٣ دۆلار بەرزکردووەتەوە.