د. جەعفەر عومەر، پسپۆڕی نەخۆشییە دەروونییەکان رایدەگەیێنێت "رۆژوو کاریگەریی ئەرێنیی زۆری لەسەر دەروونی مرۆڤ هەیە کە دەبێتەهۆی باوەڕبەخۆبوون، زاڵبوون بەسەر خۆدا و ئارامگری. رەمەزان دەرفەتێکی زۆر گەورەیە بۆ ئەو کەسەی خوویەکی هەبێت و بیەوێت بیگۆڕێت. بەپێی لێکۆڵینەوەکان هەر کەسێک تا سێ هەفتە بتوانێت کار لەسەر گۆڕینی خوویەکی بکات، ئیدی دەتوانێت بیگۆڕێت".  بەشێک لەو کەسانەی رۆژوو دەگرن باس لەوە دەکەن کە لەکاتی بەڕۆژووبووندا زوو تووڕە دەبن و هەڵدەچن. ئەو پسپۆڕەی نەخۆشییە دەروونییەکان دەڵێت "هەندێک گرفتی جەستەیی و دەروونی هەن ئەگەری هەیە لەکاتی بەڕۆژووبووندا ببنە هۆی تووڕەبوونی رۆژووگر، بەتایبەتی وەکو ئەوانەی کە شەکرەیان هەیە یان شەقیقەیان هەیە. هەروەها هەندێک نەخۆشیی دەروونی، بەتایبەتی ئەوانەی کە خەمۆکییان هەیە، کە بەڕۆژوو دەبن لەوانەیە هەڵچوونیان زیاتر ببێت، بەڵام بەگشتی رۆژوو پەیوەندیی بە تووڕەبوونەوە نییە".  د. جەعفەر عومەر ئاماژەی بەوە دا، لە زانستی پزیشکیدا ئاماژە بەوە دراوە کە ئەگەر مرۆڤ بتوانێت بۆ ماوەی سێ بۆ ١٠ چرکە دان بە خۆیدا بگرێت و تووڕە نەبێت، دەتوانێت خاڵی ببێتەوە، چونکە هەڵچوونە جەستەییەکانی کە لەڕێگەی رژێنی ئادرناڵینەوەن، دادەمرکێنەوە، "باشترە مرۆڤ لەکاتی تووڕەییدا ئەو شوێنە جێبهێڵێت کە تێیدا تووڕە بووە، یان ئەگەر بە پێوەیە دابنیشێت، بۆئەوەی سەرنجی لەسەر تووڕەییەکەی بگۆڕێت، یان چەند هەناسەیەکی قووڵ هەڵبمژێت".  زۆربەی پزیشکان ئاماژە بەوە دەدەن کە رۆژووگرتن کاریگەریی ئەرێنیی لەسەر لەش و دەروونی مرۆڤ هەیە و، مرۆڤ دەتوانێت بە رۆژووگرتن خۆی لە زیادبوونی چەوری و شەکری زیادەی لەش بگرێت کە دوو هۆکاری سەرەکیی نەخۆشییەکانی مرۆڤن.