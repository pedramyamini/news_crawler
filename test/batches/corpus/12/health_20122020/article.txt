بینیامین ناتانیاهۆ، سەرۆکوەزیرانی ئیسرائیل، لەگەڵ دەستپێکردنی هەڵمەتەکانی کوتان لە دژی کۆرۆنا، وەک یەکەم کەس پێکوتەکەی وەرگرت.  ناتانیاهۆی ٧١ ساڵ، پێکوتەی فایزەر - بایۆنتێکی لە نەخۆشخانەی شیبا لە ناوچەی رمات گانی نزیک تەلئەڤیڤ وەرگرت.  هاوکات حکومەتی ئیسرائیل لە بڵاوکراوەیەکدا رایگەیاند، لە رۆژی یەکشەممەوە سەرجەم وڵاتانی دونیا لە پۆلێنبەندی کۆرۆنادا بە ' سوور ' دادەنێت، بەوەش هەموو هاووڵاتییەک کە دەگەڕێتەوە وڵات، دەبێ بۆ ماوەی ١٤ رۆژ خۆی کەرەنتین بکات.  میدیای ئیسرائیلی پێشبینیدەکات ئەمڕۆ یەکشەممە، حکومەتی وڵاتە هەندێک رێوشوێنی دیکەی دژ بە بڵاوبوونەوەی پاتەکە لە وڵاتەکەدا دەربکات. یەکێک لەو وڵاتانەی لە ماوەی رابردوودا ژمارەی بەرچاوی گەشتیارانی ئیسرائیلی روویان تێکردووە، ئیمارات و شاری دوبەی بووە بەتایبەت.  رۆژنامەی ' جیروزالیم پۆست ' ئاشکرایکردووە، لەمەودوا ئەو ئیسرائیلیانەی لە ئیمارات دەگەڕێنەوە کەرەنتین دەکرێن، چونکە وڵاتەکە لە پۆلێنبەندی ' سەوز ' ەوە بۆ ' سوور ' بەرزکراوەتەوە. هاوکات رۆژنامەکە ئاشکرایکردووە، دەیان ئیسرائیلی کە ئێستا لە دوبەین، تووشی پەتاکە بوون و لە کەرەنتینەدان.  تائێستا ئیسرائیل ٣٧٠ هەزار تووشبووی بە کۆڤید ١٩ راگەیاندووە، لە کاتێکدا ژمارەی مردووان بەو نەخۆشییە لە وڵاتەکەدا بۆ ٣ هەزار کەس بەرزبووەتەوە.