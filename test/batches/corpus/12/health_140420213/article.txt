وێڕای رێنماییەکانی رێکخراوی تەندروستیی جیهانی و ئاژانسی دەرمانی ئەوروپا، سۆرێن برۆستۆرم، وەزیری تەندروستیی دانیمارک رایگەیاند، "هەڵمەتی کوتان لە دانیمارک بەبێ ڤاکسینەکەی ئەسترازێنیکا بەردەوام دەبێت".  دانیمارک یەکەمین وڵاتی ئەوروپییە کە ڤاکسینی ئەسترازێنیکا لە هەڵمەتی کوتانی دژی کۆرۆنا بەتەواوی دووربخاتەوە، ئەمەش بەهۆی ئەوەی کە گومان دەکرێت ڤاکسینەکە دەبێتەهۆی دروستبوونی جەڵتە.  بەڵام گابریێل ئاتاڵ، گوتەبێژی حکومەتی فەرەنسا دەڵێت، "ئێمە متمانەمان بە ڤاکسینی ئەسترازێنیکا هەیە و وەکو ئامرازێکی گرنگ دەیبینین بۆ کۆتاییهێنان بە پەتای کۆرۆنا".  نزیکەی ١٥ وڵات لە سەرانسەری جیهان پێشتر بەکارهێنانی ڤاکسینە بەریتانی سوێدییەکەیان بەشێوەیەکی کاتی راگرت، بەڵام دوای ئەوەی ئاژانسی دەرمانی ئەوروپا رایگەیاند، ڤاکسینەکە سەلامەت و کاریگەرە، زۆربەیان دەستیان بە بەکارهێنانەوەی ڤاکسینەکە کردەوە.  بەڵام دانیمارک ڤاکسینەکەی بە هەڵپەسێردراوی هێشتەوە و لێکۆڵینەوەی سەربەخۆی لەسەرکرد.  تاوەکو ئێستا دوو وەرگری ڤاکسینی ئەسترازێنیکا لە دانیمارک تووشی جەڵتە بوون کە یەکێکیان گیانی لەدەستداوە.  لە کۆی ٥ ملیۆن و ٨٠٠ هەزار کەس لە دانیشتووانی دانیمارک، ٨ % یان هەردوو ژەمی ڤاکسینەکەیان وەرگرتووە و ١٧ % یان یەک ژەمیان وەرگرتووە.  لە هەڵپەساردنی بەکارهێنانی ڤاکسینی ئەسترازێنیکا لە مانگی ئادارەوە، دانیمارک لەڕێگەی بەکارهێنانی ڤاکسینی فایزەر بایۆنتێکەوە بەردەوامیی بە هەڵمەتی کوتان داوە.