ئەمڕۆ هەینی ٠٩ - ٠٤ - ٢٠٢١ سەیف بەدر، گوتەبێژی وەزارەتی تەندروستیی عێراق لە راگەیێندراوێكدا گوتی: "وەزارەتی تەندروستی داوای لە نووسینگەكانی هێڵی ئاسمانیی عێراقی كردووە، بێ كارتی وەرگرتنی ڤاكسینی كۆرۆنا، بلیتی گەشتكردن بە هیچ هاووڵاتیەك نەدەن".  لە بەشێکی دیکەی قسەکانیدا سەیف بەدر ئاماژەی بەوەدا: "وەزارەتی تەندروستی هەموو مۆڵەكان، شوێنە بازرگانییەكان، چێشخانەكانەكان، نەخۆشخانە ئەهلییەكان، تاقیگەكان، دەرمانخانەكان و كۆگاكانی دەرمان دادەخات ئەگەر كارمەندەكانیان كارتی وەرگرتنی ڤاكسینیان نەبێت".  پێشتر حەسەن خەڵاتی، ئەندامی لیژنەی تەندروستی و ژینگە لە پەرلەمانی عێراق بە تۆڕی میدیایی رووداوی راگەیاند، "عێراق گرێبەستی كڕینی ڤاكسینی لەگەڵ كۆمپانیای سینۆفارمی چینی و فایزەری ئەمریكی هەیە و بڕیارە هەفتەی داهاتوو ٢٠٠ هەزار ژەمە ڤاكسینی سینۆفارمی چینی و ٢٥ هەزار ژەمە ڤاكسینی فایزەر بگاتە عێراق".  سەبارەت بە وەرگرتنی پێكوتە لەلایەن هاووڵاتیانەوە، ئەو ئەندامەی لیژنەی تەندروستی و ژینگە دەڵێت، "لە سەرەتای دەستپێكردنی هەڵمەتی كوتانەوە كە دوو هەفتەیە دەستیپێكردووە، نزیكەی ١٢٠ هەزار هاووڵاتی ڤاكسینیان وەرگرتووە. ئەم ژمارەیە لە ئاست پێویستدا نییە".  لە سەرەتای ئەمساڵەوە رێژەی تووشبوون لە عێراق رووی لە هەڵكشان كردووە، سەرۆكی تیمی پزیشكیش لە وەزارەتی تەندروستی هۆكارەكەی بۆ پابەندنەبوون بە رێكارەكانی خۆپارێزی و وەرنەگرتنی ڤاكسینی كۆرۆنا دەگەڕێنێتەوە و دەڵێت: "هاووڵاتیان لە رۆژانی جەژن، پرسە و ئاهەنگەكانی زەماوەند بە كۆمەڵ كۆدەبنەوە، وەكو بڵێی كۆرۆنا لە وڵات نەماوە".  بەپێی ئاماری وەزارەتی تەندروستیی عێراق تاوەكو ئێستا ٩٠٣ هەزار و ٤٣٩ كەس لە عێراق تووشی كۆرۆنا بوون، لەو ژمارەیەش ٧٩٩ هەزار و ٣٢٧ تووشبوو چاكبوونەتەوە، ١٤ هەزار و ٦٠٦ تووشبووش گیانیان لەدەستداوە.