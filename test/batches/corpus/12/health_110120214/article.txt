ستیفن هیکی، باڵیۆزی بەریتانیا لە بەغدا لەبارەی ناردنی ڤاکسینی کۆرۆنا بۆ عێراق رایگەیاند: "بەمزووانە ڤاکسینی ئامادەدەبێت بۆ عێراق کە کاریگەریی ئەرێنی لەسەر تەندروستی و ئابووریی وڵاتەکە دەبێت".  ڤاکسینەکە بە هاوبەشی زانکۆی ئۆکسفۆردی بەریتانی و کۆمپانیای ئەسترازینکای سوێدی دروستدەکرێت کە پلانیان وایە ٣ ملیار ڤاکسین تاوەکو کۆتایی ساڵی ٢٠٢١ بەرهەمبهێنن. نرخی هەر ڤاکسینێک دوو دۆلار و ٥٠ سەنتە، لەو بارەیەوە باڵیۆزی بەریتانیا دەڵێت: "نرخی ڤاکسینەکە هەرزانە و هەموو کەسێک هەلی ئەوەی هەبێت ڤاکسینەکە بەکاربهێنێت.  هەروەها یەکێک لە تایبەتمەندییەکانی دیکەی ئەم ڤاکسینە کە سەرنجی وڵاتانی بۆ خۆی راکێشاوە، ئەوەیە کە ئاسانتر دەگوازرێتەوە و پێویستی بە ساردکەرەوەی تایبەت نییە، چونکە دەتوانێت بۆ ماوەی شەش مانگ لەنێوان پلەی گەرمیی ٢ تاوەکو ٨ی سیلیزیدا هەڵبگیرێت بەبێ ئەوەی تێکبچێت.  وەزارەتی تەندروستیی عێراق پلانی کڕینی ڤاکسینی داڕشتووە، ریاز حلفی، بەڕێوەبەری گشتی لە وەزارەتی تەندروستیی عێراق رایگەیاند، وەزارەتی تەندروستی سەرەتا گرێبەستێك بۆ كڕینی میلۆنێك و ٥٠٠ هەزار ژەمە ڤاکسین لەگەڵ کۆمپانیای فایزەر واژۆدەكات، ڤاکسینەکەش بەگوێرەی بەرنامەیەكی داڕێژراو دەدرێتە تەمەنەكان و ئەوانەی نەخۆشیی درێژخایەنیان هەیە، لەگەڵ هێزە ئەمنییەكان، سەرەتاش بە كارمەندانی تەندروستی و پزیشكی دەدرێت.  سەبارەت بە بەشی هەرێمی کوردستان لە ڤاکسینی دژی کۆرۆنا، حلفی گوتی: "بەشی هەرێمی كوردستان لە ڤاکسینەکە بەگوێرەی ژمارەی دانیشتووانی دەبێت".