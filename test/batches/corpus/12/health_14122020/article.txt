رێکخراوەکە ئەمڕۆ دووشەممە رایگەیاند، لە کۆی هەر چوار بنکەی چاودێری تەندروستی لە جیهاندا، یەکێکیان ئاوی خاوێنی تێدا نییە بۆ بەکارهێنان، بەوەش ملیارێک و ٨٠٠ ملیۆن کەس، لەبەردەم مەترسی تووشبوون بە کۆرۆنادان.  رێکخراوەکە لە توێژینەوەیەکدا کە بەهاوکاری رێکخراوی (یونیسێف) ئامادەیکردووە و پشتی بە زانیارییەکانی نێو ١٦٥ دەوڵەت لە جیهاندا بەستووە، دەڵێت نەبوونی پاکوخاوێنی و خزمەتگوزارییە بنچینەیییەکان، نەخۆشان و کارمەندانی ئەو بنکانەی پێکەوە رووبەڕووی مەترسی تووشبوون بە نەخۆشییەکە کردووەتەوە.  تیدرۆس ئادهانۆم گیبریسوس، سەرۆکی رێکخراوی تەندروستیی جیهانی ئاشکرایکرد: "کارکردن لە بنکەکانی چاودێری تەندروستی بەبێ ئاو و ئاوەڕۆ و پاکوخاوێنی، وەک ناردنی پەرستاران و پزیشکان وایە بۆ کارکردن بەبێئەوەی کەرەستەی خۆپارێزییان پێ بێت".  سەرۆکی رێکخراوی تەندروستیی جیهانی  دەڵێت ئەو هۆکارانە "بنچینەیین بۆ راگرتنی بڵاوبوونەوەی کۆڤید ١٩، بەڵام هێشتا کونوکەلەبەری زۆر ماون کە دەبێ پڕ بکرێنەوە، بەتایبەت لە وڵاتە تازەپێگەیشتووەکاندا".  هەرچەندە ژمارەی کارمەندانی کەرتی تەندروستی لە جیهاندا، تەنیا ٣ % ی کۆی دانیشتووانی زەوییە، بەڵام ١٤ % ی تووشبووانی کۆڤید ١٩ لە کارمەندانی ئەو کەرتەن.  هنریتا فور، بەڕێوەبەری جێبەجێکاری رێکخراوی ' یونیسێف '، گوتی "کارکردنی کارمەندانی بواری تەندروستی لەو دامەزراوانەدا، کە ئاوی خاوێنی تێدا نییە و تەنانەت ئاودەستیشی نییە، ژیانیان دەخاتە مەترسییەوە".  توێژینەوەی رێکخراوە نێودەوڵەتییەکە زیاتر دەڵێ، لە هەر سێ ئاودەست، دانەیەکیان لە جیهاندا توانای دابینکردنی ئاوی خاوێنی بۆ دەستەکانی مرۆڤ نییە، لە کاتێکدا لە هەر دە دانە، یەکێکیان ئاوەڕۆی گونجاوی نییە.  هەرچی ٤٧ دەوڵەتە کەمگەشەکردووەکەی جیهانن، ژمارەکان تێیاندا زۆر خراپترە، چونکە لە نیوەیاندا ئاوی خواردنەوەی خاوێن لە بنکە تەندروستییەکاندا نییە، چارەکێکیان ئاوی خاوێنی تێدا نییە، سێ لەهەر پێنج دانەیان، ئاوەڕۆی گونجاویان نییە.  توێژینەوەیەکی هەردوو رێکخراو ئاشکرایکردووە، لێکدانەوەکان بۆ دابینکردنی ئاوی خاوێن و خزمەتگوزارییە بنچینەییەکان لە بنکەکانی تەندروستیدا، دەریخستووە تێچووەکەی یەک دۆلارە بۆ هەر تاکێک، لەگەڵ ٢٠ سەنت بۆ نۆژەنکردنەوەی ساڵانە.