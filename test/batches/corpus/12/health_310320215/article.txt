د. پشدەر عەبدوڵڵا، بەڕێوەبەری نەخۆشخانەی د. جەمال ئەحمەدی منداڵان لە سلێمانی و پزیشکی پسپۆڕی نەخۆشییەکانی منداڵان بە رادیۆی رووداوی راگەیاند: "ئێستا لە هەرێمی کوردستاندا رێژەی تووشبوونی منداڵان بە کۆرۆنا زیاد بووە، بەڵام ئەوەی جێگەی خۆشحاڵییە کە هەر وەک ڤایرۆسە کۆنەکە بەشێکی زۆریان بە سووکی دەیگرن، بەشێکیشیان بە تووندی دەیگرن کە دوای چەند رۆژێک چارەسەر بارودۆخیان ئاسایی دەبێتەوە. "  بەڕێوەبەری نەخۆشخانەی د. جەمال ئەحمەدی منداڵان لە سلێمانی ئاماژەی بەوە دا، رۆژانە ئەگەر ٣٠ - ٤٠ نەخۆشی منداڵ ببرێتە نەخۆشخانەکەیانەوە، ئەوە بە دڵنیاییەوە ١٥ یان گومانیان لێ دەکرێت کە تووشبووی کۆرۆنا بن.  ڤایرۆسی کۆرۆنای گۆڕاو جیاوازییەکەی لەگەڵ کۆرۆنا باوەکە ئەوەیە کە خێراتر بڵاو دەبێتەوە، ئێستا لە هەرێمی کوردستاندا بڵاو بووەتەوە.  لە بەشێکی دیکەی قسەکانیدا د. پشدەر عەبدوڵڵا دەڵێت: "نەخۆش هەیە کە تووشی کۆرۆنای گۆڕاو بووە، دەرکەوتووە کە کۆرۆنا گۆڕاوەکە وای لێ کردووە شەکرەی بە توندی لێ دەربکەوێت. نەخۆشم هەبووە ئەوەندە ئازاری ریخۆڵەکوێرەی زۆر بووە وازانراوە ریخۆڵەکوێرەیەتی، کەچی دەرکەوتووە کۆرۆنایەتی. نەخۆشم هەبووە گومان کراوە کە هەوکردنی پەردەی مێشکی هەبێت، کەچی تووشبووی کۆرۆنا بووە. نیشانەکانی کۆرۆنای گۆڕاو زۆرزۆر جیاوازن. سەرئێشە، کۆکەی توند، تای بەرز و تای نزم لە نیشانەکانن. رۆژەیەکی زۆریش نیشانەکانیان سووکە و لە شێوەی هەڵامەتدایە. "  بە گوتەی ئەو پزیشکە پسپۆڕە، کۆکەی وشک و هەندێک جاریش تەڕ، تا، ئازاری سک، لەدەستدانی تام و بۆنکردن و لاوازی لە نیشانە سەرەتاییەکانی ئەو نەخۆشییەن.   لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ ـدا تاوەكو ئێستا ١٢١ هەزار و ١٧٩ كەس لە هەرێمی کوردستان تووشی كۆرۆنا بوون، لەو ژمارەیە ١٠٩ هەزار و ٢٣٤ تووشبوو چاكبوونەتەوە، سێ هەزار و ٦٦٠ تووشبووش گیانیان لەدەستداوە.