مات هانکۆک، وەزیری تەندروستیی بەریتانیا رایگەیاند "بەڕاستی ئەمە هەواڵێکی ناوازەیە. ڤاکسینەکەی ئۆکسفۆرد و ئەسترازێنیکا لەلایەن لیژنەی سەربەخۆی دەرمان و بەرهەمە پزیشکییەکانەوە پەسندکرا. ئەوان زۆر هۆشیارانە وردبینییان بۆ کۆمەڵێک زانیاری کردووە کە لە تاقیکردنەوەکاندا بەدەستکەوتوون و دواتر ڤاکسینەکەیان پەسندکرد بۆ بەکارهێنان. ئەمەش واتای ئەوەیە کە دەتوانین هەڵمەتی کوتان خێرا بکەین کە زۆر پێویستمان پێیەتی".  پەسندکردنی ڤاکسینەکەی ئۆکسفۆرد و ئەسترازێنیکا بۆ بەریتانیا لە کاتێکی هەستیاردا بوو، چونکە ئەو وڵاتە بەهۆی کۆرۆنای گۆڕاوەوە رووبەڕووی هەڵکشانی ژمارەی تووشبووانی پەتاکە بووەتەوە.  ئەم ڤاکسینە بەراورد بەوانی دیکە هەرزانە و هەر دانەیەکی تەنیا بە دوو دۆلار و پەنجا سەنتە، ئەمەش هیوای بە حکومەت و هاووڵاتییانی بەریتانیا داوە کە لە ماوەیەکی نزیکدا ژمارەیەکی زۆری لێ بکڕدرێت و بەسەر تەواوی دانیشتووانی ئەو وڵاتەدا دابەشبکرێت.  پۆڵ رەی، دانیشتووی لەندەن گوتی "من لە تەمەنێکدام کە رەنگە کێشەم نەبێت، بەڵام باپیر و داپیرم و دایک و باوکم دەکرێت وا نەبن. بۆیە دەمەوێت بە زووترین کات ڤاکسینەکە وەربگرن. ماوەیەکی زۆرە لە ئێمە جیاکراونەتەوە و دەمەوێت بیانبینم. ئەم کریسمسە نەمانبینیون، بۆیە چەند زوو ڤاکسین وەربگرن، ئەوەندە زووتر ئێمەش دەتوانین بڕۆین بیانبینین، بۆیە زۆر پەلەمە".  بەریتانیا پێشوەختە ١٠٠ ملیۆن دانە لەو ڤاکسینەی کڕیوە و لە ٤ی مانگی داهاتوودا چوار ملیۆنیان وەردەگرێت.   ئەسترازێنیکا و ئۆکسفۆرد پلانیان وایە ٣ ملیار ڤاکسین تاوەکو کۆتایی ساڵی ٢٠٢١ بەرهەمبهێنن. لە پاڵ هەرزانییەکەیدا، یەکێک لە تایبەتمەندییەکانی دیکەی ئەم ڤاکسینە کە سەرنجی وڵاتانی بۆ خۆی راکێشاوە، ئەوەیە کە ئاسانتر دەگوازرێتەوە و پێویستی بە ساردکەرەوەی تایبەت نییە، چونکە دەتوانێت بۆ ماوەی شەش مانگ لەنێوان پلەی گەرمیی ٢ تاوەکو ٨ی سیلیزیدا هەڵبگیرێت بەبێ ئەوەی تێکبچێت.