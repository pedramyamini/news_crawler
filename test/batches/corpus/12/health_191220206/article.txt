پرۆفیسۆر کریس ویتی، سەرۆکی پزیشکانی بەریتانیا لەبارەی خێرایی بڵاوبوونەوەی جۆرێکی نوێی ڤایرۆسی کۆرۆنا هۆشداری بە بەرپرسانی وڵاتەکەیدا و داوای لە بۆریس جۆنسن، سەرۆکوەزیرانی بەریتانیا کرد کە پێش ئاهەنگی کریسمس قەدەخەی هاتووچۆ درێژبکاتەوە.   لێکۆڵینەوەکان لەبارەی ڤایرۆسەکە بەردەوامە و لایەنە تەندروستییەکان هەوڵەکانیان چڕکردووەتەوە بۆ ئەوەی بزانن کە رێژەی گیانلەدەستدان بەهۆی جۆرە نوێکەی کۆرۆنا بەرزترە یاخود وەکو جۆرە باوەکەیە. سەرۆکی پزیشکانی بەریتانیا لەو بارەیەوە دەڵێت: "تاوەکو ئێستا هیچ زانیارییەکمان سەبارەت بە رێژەی کوشندەیی ڤایرۆسەکە و کاریگەریی ڤاکسینەکان لەسەری دەستنەکەوتووە".  لە لایەکی دیکەوە مات هانکۆک، وەزیری تەندروستیی بەریتانیا لە تویتێکدا رایگەیاند: "بەڵگەمان دەستکەوتووە کە جۆرە نوێکە مەترسیدارترە و پێویستە لە ماڵەوە بمێننەوە بۆ پاراستنی ژیانی خۆتان".  بەریتانیا یەکەم وڵات بوو کە مۆڵەتی بەکارهێنانی ڤاکسینی کۆمپانیای فایزەر بدات و، لە سەرەتای کانوونی یەکەم حکومەتی وڵاتەکە دەستیان بە کوتانی کەسانی بەتەمەن و کارمەندانی تەندروستی کرد.  وەزارەتی تەندروستیی بەریتانیا ئاشکرای کردووە کە دەیانەوێت پێش ساڵی نوێ ٨٠٠ هەزار ژەمە ڤاکسین بکڕن و بۆ ٤٠٠ هەزار کەس بەکاریبهێنن، کە زۆربەیان کارمەندانی تەندروستین.   هەفتەی رابردوو دوای ئەوەی هەواڵی سەرهەڵدانی جۆرێکی نوێی کۆرۆنا لە بەریتانیا بڵاوبووەوە مات هانکۆک لە پەرلەمانی وڵاتەکەی ئاماژەی بەوە کرد کە تووندترین رێکاری تایبەت بە رێگەگرتن لە بڵاوبوونەوەی ڤایرۆسی کۆرۆنا لە لەندەن و بەشێکی ئیسێکس و هێرتفۆردشایەر دەخەنە بواری جێبەجێکردنەوە.  هەنگاوەکەی حکومەتی بەریتانیا بەهۆی بەرزبوونەوەی ژمارەی تووشبوون و مردنە بە ڤایرۆسی کۆرۆنا و رێکارەکەش مانای ئەوەیە، رێکاری تووند لەو ناوچانەدا جێبەجێ دەکرێت کە نزیکەی ١٨ ملیۆن کەس تێیاندا دەژین.  بەپێی زانیارییەکانی تەندروستیی بەریتانیا تاوەکو ئێستا تەنیا لە باشووری خۆرهەڵاتی وڵاتەکە و لەندەن بڵاوبووەتەوە. هەرچەندە تاوەکو ئێستاش بەشێک لە پزیشکانی بەریتانیا پێیانوایە، هیچ کۆرۆنایەکی نوێ بوونی نییە و، بەرزبوونەوەی لەناکاوی تووشبووان رەنگە بەهۆی ئاهەنگێکی بەکۆمەڵ بووبێت.  بەرزبوونەوەی ژمارەی تووشبووانی کۆرۆنا لە ئەوروپا تەنیا بەریتانیای نەگرتووەتەوە، لە ئەڵمانیا هەفتەی رابردوو دوای ئەوەی ژمارەی تووشبوونی کۆرۆنا لە رۆژێکدا لە ٣٠ هەزار کەس نزیکبووەوە، حکومەتی وڵاتەکە بڕیاریدا کە لە رۆژی چوارشەممەوە ١٦ - ١٢ - ٢٠٢٠ بۆ ماوەی نزیکەی مانگێک قەدەخەی هاتووچۆی تووند رابگەیێنێت.