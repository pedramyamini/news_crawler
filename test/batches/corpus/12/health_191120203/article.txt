زانکۆی ئۆکسفۆرد یەکێکە لەو زانکۆیانەی کە لە سەرەتاکانی دەرکەوتنی ڤایرۆسی کۆرۆنا هەوڵی دۆزینەوەی ڤاکسینێکی گونجاوی بۆ نەخۆشییەکە دەدا. لێکۆڵەرانی زانکۆکە لەبارەی ئەنجامی تاقیکردنەوەکانی قۆناخی دووەمی ڤاکسینەکە دەڵێن، ٥٦٠ کەس بەشداری تاقیکردنەوەکەیان کردووە کە ٢٤٠ ـیان سەروو ٧٠ ساڵن، ئەنجامەکانیان "دڵخۆشکەرن".  بەپێی ئاماری سەنتەری کۆنترۆڵکردنی نەخۆشییەکانی ئەمەریکا تاوەکو مانگی ئایار ٨٠ % گیانلەدەستدان لە ئەمریکا کەسانی سەروو ٦٥ ساڵ بوون.  پرۆفیسۆر ئەندرو پۆڵارد، مامۆستا لە زانکۆی ئۆکسفۆرد لەبارەی ئەنجامەکانەوە دەڵێت، "بەتەواوی دڵخۆشم بە ئەنجامەکان، چونکە ڤاکسینەکە بەرگری لە کەسانی سەروو ٧٠ ساڵیشدا دروستدەکات". بەپێی ئەنجامەکانی زانکۆی ئۆکسفۆرد کەسانی سەروو ٧٠ ساڵ هێندەی تەمەن ١٨ ساڵانەکان بەرگریی دژی کۆرۆنا دروستدەکەن.   پێشتر لە ٢٢ ـی ئایاری ئەمساڵ زانکۆی ئۆکسفۆرد رایگەیاند کە دەستدەکات بە قۆناخی دووەمی تاقیکردنەوەی ڤاکسینەکەی و لەسەر زیاتر لە ١٠ هەزار کەس تاقیدەکرێتەوە، ئەویش بۆ زانینی سەلامەتی پێکوتەکە.  پاش نزیکەی دوو مانگ لە تاقیکردنەوەکان، زانکۆکە رایگەیاند، ئەنجامی ئەو ڤاکسینە دژە کۆرۆنایەی کە ماوەی چەند مانگێکە کاری لەسەر دەکەن، کاریگەریی ئەرێنی هەبووە و بەرگریی دژی ڤایرۆسەکە پەیداکردووە. حکومەتی بەریتانیاش داوای کردووە ١٠٠ ملیۆن لەو ڤاکسینە بەرهەمبهێنن.   هاوکات حکومەتی بەریتانیا داوای ٤٠ ملیۆن ڤاکسینی لە کۆمپانیای فایزەر و پێنج ملیۆن ڤاکسینیش لە کۆمپانیای مۆدێرنا کردووە. هەفتەی رابردوو کۆمپانیای فایزەر و مۆدێرنا ئەنجامی تاقیکردنەوەی ڤاکسینەکانیان بڵاوکردەوە. بەپێی راگەیێندراوی دوو کۆمپانیاکە رێژەی سەرکەوتنی ڤاکسینەکەیان ٩٥ % ـە.   هەروەها کۆمپانیای فایزەری ئەمریکی لەبارەی دابەشکردنی ڤاکسینەکەیان رایگەیاند، ئەگەر کارەکانیان بەباشی بەڕێوەبچن دەتوانن پێش کریسمس دەست بە دابەشکردنی ڤاکسینەکەیان بکەن.   لەبارەی دابەشکردنی ڤاکسین رێکخراوی تەندروستیی جیهانی داوا دەکات ڤاکسین نەبێتە پرسێکی نیشتمانی یان هەر ناوچەیەک تەنیا بیر لە خۆی بکاتەوە، بەڵام ئەوروپییەکان دەڵێن، ئەوان بەشی وڵاتانی هەژاریش دەنێرین. لەو بارەوە لە راگەیێنداروێکدا رێکخراوی ئۆکسفامی بەریتانی دەڵێت ئەو وڵاتانە ٥١ % ی ئەو ڤاکسینانەیان کڕیوە کە لە قۆناخەکانی کۆتاییدان، هەروەها دەڵێت ٦١ % ی دانیشتووانی گۆی زەوی تاوەکو ساڵی ٢٠٢٢ دەستیان بە ڤاکسینی دژە کۆرۆنا ناگات  یەکێتیی ئەوروپا گرێبەستی پێشکەش بە هەردوو کۆمپانیای فایزەر و بایۆنتیک کردووە بۆ کڕینی سەدان ملیۆن ڤاکسین. هاوکات لەگەڵ چوار کۆمپانیای دیکەی بەرهەمهێنانی ڤاکسیندا لە گفتوگۆدایە. داوای ٣٠٠ ملیۆن ڤاکسینی لە فایزەر کردووە و لە مۆدێرناش داوای ١٦٠ ملیۆنی کردووە وەک قۆناخی یەکەم، بەڵام مۆدێرنا دەڵێت، ئەوروپییەکان لە دانوستاندنەکاندا هێواشن، ئەمەش کێشە لە گەیاندنی ڤاکسینی مۆدێرنا بۆ ئەوروپا دروستدەکات.  بەپێی ئامارەکانی وۆڵدۆ میتەر تاوەکو ئێستا تووشبوون بە کۆرۆنا لە سەرانسەری جیهان ٥٦ ملیۆن کەسی تێپەڕاندووە و لەو ژمارەیەش ملیۆنێک و ٣٥٥ هەزار کەس گیان لەدەستداوە.