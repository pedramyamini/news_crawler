بەپێی راگەیێندراوی وەزارەتی تەندروستی، لیژنەكانی پشكنین و دڵنیایی جۆری لە سەرجەم پارێزگاکان لەناو شار و قەزا و ناحیەکان بەدواداچوونیان کردووە لە شوێنەكانی پێداویستیی پزیشكی، دەرمانخانە، كۆگای دەرمان، نەخۆشخانە، سەنتەرەكان، نۆرینگەكان، كۆمەڵگاكانی پزیشكی، كارگەی بەرهەمهێنانی پاككەرەوە و ئەو شوێنانەی پەیوەندییان بە كەرتی تەندروستییەوە هەیە.  هەروەها لەلایەن وەزارەتی تەندروستییەوە بەدواداچوون بۆ چەند كارگەیەكی تایبەت بە دروستكردن و بەرهەمهێنانی ماددەی پاككەرەوەی دەست و پاككەرەوەی ناو ماڵ كراوە كە پابەندی رێنماییەكان نەبوون، بۆیە شوێنەكانیان داخراون، بەڵێننامەیان لێ وەرگیراوە و سزای پێبژاردنیشیان بۆ كراوە.  هاوکات لیژنەکانی وەزارەتی تەندروستی لە سەردانکردنیان بۆ نەخۆشخانە ئەهلییەکان بەردەوامن، ئەوەش بەمەبەستی نەهێشتنی زیادەڕۆیی نرخی نۆرینگەکان و پشکنینی نەخۆش، بەتایبەت سۆنار، بە فەرمانێکی وەزارەتەکەش گشتاندن بۆ نەخۆشخانە تایبەتەکان کراوە کە تایبەت بوو بە کەمکردنەوەی نرخی نەخۆشخانەکان بە رێژەی ٢٥ %.