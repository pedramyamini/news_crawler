بایدن هەردوو ژەمە ڤاکسینەکەی لە زێدی باپیرانی لە ویلایەتی دێلوەیر وەرگرت، پزیشکێک بە ناوی ریک کەمینگ، کە بەڕێوەبەری جێبەجێکاری پەرستارانە لە نەخۆشخانەی کریستیانا کەیر، ڤاکسینەکەی لە قۆڵی چەپی جۆ بایدن دا.  بایدن دەڵێت رۆژی پێنجشەممە پلانی خستنەگەڕی تەواوی ئۆپەراسیۆنەکان بۆ هەڵمەتی دابەشکردنی ڤاکسین بەسەر خەڵکی دەخاتەڕوو.  لەسەر رێوڕەسمی دەستبەکاربوون و ئاستەنگییە ئەمنییەکان دوای هێرشەکەی هەفتەی رابردووی سەر کۆنگرێس، سەرۆکی هەڵبژێردراوی ئەمریکا گوتی پێی ئاساییە لە دەرەوەی باڵەخانەی کۆشكی سپی سوێندی یاسایی بخوات.  بایدن جەختیکردەوە دەبێت سەرجەم ئەوانەی لە هێرشی سەر کۆنگرێس بەشداربوون، سزا بدرێن و دەڵێت ئەم "ئاژاوەگێڕانە" ژیانی کەسانی دیکەیان خستە مەترسییەوە، هێرشیانکردووەتە سەر موڵکی گشتی.