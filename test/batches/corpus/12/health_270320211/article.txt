دکتۆر رەهێڵ فەرەیدون، بریکاری وەزیری تەندروستی بە تۆڕی میدیایی رووداوی راگەیاند: "ڤاکسینی ئەسترازێنیکا گەیشتووەتە هەرێمی کوردستان و بڕیارە ئەمرۆ دابەشبکرێت بەسەر پارێزگاکاندا و هەر پارێزگایەک ئامادەکارییەکانی بۆ وەرگرتنی ڤاکسینەکە تەواو بووبێت دەگاتە دەستی".  لە بەشێکی دیکەی قسەکانیدا بریکاری وەزیری تەندروستی ئاماژەی بەوەدا: "لەو ڤاکسینەی گەیشتووەتە هەرێمی کوردستان، ١٥ هەزار و ٨٠٠ ژەمە ڤاکسین بەشی پارێزگای هەولێرە و ١٦ هەزار و ٥٠٠ ژەمە ڤاکسین بەشی پارێزگای سلێمانی و هەڵەبجەیە ١١ هەزار و ٥٠٠ ژەمە ڤاکسین بەشی پارێزگای دهۆکە؛ دابەشکردنی ژەمە ڤاکسینەکان لە بەغدا دیاریکراوە و بە لیستێک ژمارەی دابەشکردنەکەیان بۆ پارێزگاکان بۆ ناردووین".  سەبارەت بە گلەیی بەرپرسانی هەڵەبجە کە پشکی پارێزگاکەیان لە وەرگرتنی ڤاکسینی سینۆفارمی دژی کۆرۆنا کەم بوو، دکتۆر رەهێڵ فەرەیدون گوتی: "جاری پێشوو بەشی هەرێمی کوردستان دوو هەزار ژەمە ڤاکسین بوو و خۆی بڕەکەی کەمبوو؛ تاوەکو ئێستا لە بەغدا وەکو شوێنێکی سەر بە پارێزگای سلێمانی مامەڵە لەگەڵ هەڵەبجە لەگەڵ دەکرێت و بەشی هەڵەبجە لەگەڵ ئەو ژمارە ڤاکسینەیە کە بۆ پارێزگای سلێمانی دابینکراوە".  رۆژی ٢٦ - ٣ - ٢٠٢١ بڕی ٤٣ هەزار ٨٠٠ ژەمە ڤاکسینی ئەسترازێنیکا گەیشتە هەرێمی کوردستان و وەزیری تەندروستی حکومەتی هەرێمی کوردستان رایگەیاند، "ئەمە کاروانی یەکەمە و کاروانی دیکەش ماوە و لە داهاتوویەکی نزیکدا دەگات".  دکتۆر سامان بەرزنجی، وەزیری تەندروستیی هەرێمی کوردستان گوتی: "لەماوەی رابردوودا ڤاکسینی سینۆفارمی چینی گەیشتە کوردستان و ژمارەیەک لە پزیشک و کارمەندانی تەندروستی وەریانگرت. ئێستاش لەسەر هەمان بەرنامە بەردەوام دەبین و بەپێی ئەو ریزبەندییەی بۆ وەرگرتنی ڤاکسین دانراوە دەست بە کوتان دەکرێت".  بەپێی دوایین ئاماری وەزارەتی تەندروستیی حکومەتی هەرێمی کوردستان لە ٢٤ کاژێری رابردوودا ٧٢٥ تووشبووی کۆرۆنا دەستنیشانکراون، هەروەها پێنج تووشبووش گیانیان لەدەستداوە و، ٢٣٨ تووشبووی پێشووی ڤایرۆسەکەش چاکبوونەتەوە.  تاوەکو ئێستا لە هەرێمی کوردستان ملیۆنێک و ٣٤٥ هەزار و ٧٧٢ پشکنینی تایبەت بە ڤایرۆسی کۆرۆنا کراوە، ئەنجامی پشکنینی ١١٨ هەزار و ١٣٧ کەسیان پۆزەتیڤ بووە، ١٠٧ هەزار و ٨٧٨ تووشبوویان چاکبوونەتەوە و سێ هەزار و ٦٢٧ تووشبووش گیانیان لەدەستداوە، هەروەها شەش هەزار و ٦٣٢ تووشبووش لەژێر چارەسەردان.