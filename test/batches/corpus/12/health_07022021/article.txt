سەرەتای هەفتە فەرەنسا وەکو یەکەم وڵات دەستی بە دابەشکردنی ڤاکسینی ئاسترازینیکا کرد، پێشینەش بۆ کارمەندانی کەرتی تەندروستییە، فەرەنسا ٢٧٣ هەزار ژەمە پێکوتەی ئەسترازینیکای وەرگرت و هەفتەی داهاتوو ٣٠٤ هەزار ژەمە پێکوتەی دیکە دەگاتە فەرەنسا.  پێکوتەی ئەسترازینیکا دەبێتە سێیەم پێکوتە دەگاتە فەرەنسا، ئەوەش هەوڵەکانی ئێمانوێل ماکرۆن سەرۆکی فەرەنسا چڕتر دەکاتەوە کە بەڵێنی دابوو تاوەکو کۆتایی هاوینی ئەمساڵ هەموو فەرەنسییەکان بکوترێن  دوای فەرەنسا , هەڵمەتی کوتان بە ڤاکسینی کۆمپانیاکە لە وڵاتانی ئەڵمانیا، ئێرلەندا، ئیسپانیا، نەمسا دەستپێدەکات و سەرەتای هەفتەی داهاتووش لە پۆرتوگال ڤاکسینەکە بەکاردهێندرێت. جگە لە فەرەنسا نەمساش ٣٦ هەزار ژەمە پێکوتەی ئەسترازینیکای وەرگرت.  گەیشتنی ڤاکسینی ئاسترازینیکا بۆ ئەوروپا لەکاتێکدابو، کە کورتهێنان و دواکەوتنی گەیشتن لە ڤاکسینی کۆمپانیاکانی دیکە دروستبووبوو، تاوەکو ئێستاش رۆژانە هەزاران کەس لە ئەوروپا بە کۆرۆنا دەمرن.  ئەم مردن و تووشبوونە بە کۆرۆنا وڵاتانی ئەوروپی ناچارکردووە پشت بە قەدەخەی هاتووچۆ ببەستن و هەفتەی داهاتوو حکومەتی ئەڵمانیا کۆدەبێتەوە، پێشبینی دەکرێت دوو هەفتەی دیکە قەدەخەی هاتووچۆ رابگەیێندرێت.  بەگوێرەی پێوەرەکانی بەدواداچوونی بڵومبێرگ بۆ ڤاکسین، وڵاتانی ئەوروپا دوای بەریتانیا و ئەمریکا کەوتوونەتەوە لە کوتانی خەڵکەکانیان بە ڤاکسینی کۆرۆنا.  سەرەڕای ئەوەی دەستپێکەکە سستە، بەڵام کۆمیسیۆنی ئەوروپا هێشتا دەستی بەو پلانەوە گرتووە کە دەڵێت دەبێت ٧٠ % ی کەسانی بەتەمەن تاوەکو کۆتایی هاوین ڤاکسین وەرگرن، پێشبینی دەکرێت ئەم هەڵمەتە لەگەڵ گەیشتنی ٣٠٠ ملیۆن دۆز لە ڤاکسینی کۆمپانیا جیاوازەکان خێراتربێت.  سەرکردەکانی ئەوروپا داوا لە ئۆرسولا ڤۆندەرلەین، سەرۆکی کۆمیسیۆنی ئەوروپا دەکەن بکەوێتە گفتوگۆ و دانوستاندن لەگەڵ کۆمپانیاکانی دیکەی دەرمان بۆ دەستەبەرکردنی ڤاکسینی زیاتر وەکو ڤاکسینی نۆڤۆڤاکس و ڤالن.