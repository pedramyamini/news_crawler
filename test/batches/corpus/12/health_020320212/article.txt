لە کاتی بەشداریکردنی لە هەواڵەکانی نووڕۆژی رادیۆی رووداو د. ئەفراسیاب مووسا، بەڕێوەبەری گشتیی تەندروستیی دهۆک رایگەیاند: "کۆرۆنای گۆڕاو بڵاوبووەتەوە و ٩٠ % ی ئەو پشکنینانەی دەیانکەین بۆ کۆرۆنای گۆڕاوە. شەپۆلی دووەم دەستی پێکردووە، بەڵام نازانم کەی دەگاتە بەرزترین ئاست. "  هەر لە بەرنامەکەدا د. هێرش سەید سەلیم، جێگری بەڕێوەبەری گشتیی تەندروستیی سلێمانی رایگەیاند، رەنگە لە سلێمانییش تووشبووی کۆرۆنای گۆڕاو هەبێت، "بەڵام تاوەکو ئێستا لای ئێمە تۆمار نەکراوە".   بەرەبەیانی رۆژی سێشەممە ٥٠ هەزار ژەمە ڤاکسین بە فڕۆکەیەک وەکو یەکەم کاروانی ڤاکسینی کۆرۆنای سینۆفارمی چینی گەیشتە عێراق و بڕیارە هەمان رۆژ لە کارمەندانی تەندروستی بدرێت و پێنج هەزاریش لەو ڤاکسینە پشکی هەرێمی کوردستانە.  د. دلۆڤان محەممەد، بەڕێوەبەری گشتیی تەندروستیی هەولێر بە رادیۆی رووداوی راگەیاند، "هەزار دانە لەو ڤاکسینە کۆنسوڵخانەی چین بۆ خۆیانی دەگێڕنەوە. وەزارەتی تەندروستی چوار هەزارەکەی دیکەی بەسەر شارەکاندا دابەش دەکات. زیاتر بەو کەسانە دەدرێت کە لە ریزی پێشەوەی بەرەنگاربوونەوەی ڤایرۆسەکەدان وەک کارمەندانی تەندروستی. بەپێی زانیارییەکانیش لە هەفەتەی داهاتوودا ڤاکسینی ئاسترازینکا دەگاتە بەغدا کە ئەمەیان بڕەکەی زیاترە. "  رۆژی دووشەممە ٢٠٢١ - ٠٣ - ٠٢ د. سامان بەرزنجی، وەزیری تەندروستیی هەرێمی کوردستان بە رووداوی راگەیاند، بەراورد بە مانگی رابردوو رێژەی تووشبوون بە ڤایرۆسی کۆرۆنا چوار هێندە زیادیکردووە و زۆربەی ئەوانەیشی تووشی کۆرۆنا دەبن تووشبووانی کۆرۆنای گۆڕاون. دەشڵێت، هێشتا نەگەیشتوونەتە ئەو قۆناخەی پێشنیازی قەدەخەی هاتووچۆ بکەن. دوێنێ لە کۆبوونەوەی لیژنەی باڵای رووبەڕووبوونەوەی کۆرۆنا، بڕیاردرا دەرگەی قوتابخانەکان دانەخرێن و قەدەخەی هاتووچۆش رانەگەیێنرێت. تەنیا شوێنە گشتییەکان لە ١٢: ٠٠ شەو تاوەکو ٠٦: ٠٠ ـی بەیانی دادەخرێن.  هەروەها بەڕێوەبەری گشتیی تەندروستیی هەولێر ئاماژەی بەوە دا کە پێشبینی دەکەن ژێرەی تووشبووان زیاتر ببێت و مەترسیی ئەوە هەیە کە بەشەکانی چاودێریی چر قەرەباڵخ ببن، چونکە زۆربەی تووشبووە دەستنیشانکراوە نوێیەکان تووشبووی کۆرۆنای گۆڕاون.  تاوەکو ئێستا کۆی گشتیی ژمارەی تووشبووانی ڤایرۆسی کۆرۆنا لە هەرێمی کوردستان گەیشتووەتە ١٠٩ هەزار و ١٥١ کەس. لەو ژمارەیە ١٠٣ هەزار و ٦٢٥ کەس چاکبوونەتەوە و ٣ هەزار و ٥٢١ کەس گیانیان لەدەستداوە. هەروەها ٢٠٠٥ کەس لە نەخۆشخانەکانی تایبەت بە کۆرۆنا لە ژێر چارەسەری وردی پزیشکیدان.