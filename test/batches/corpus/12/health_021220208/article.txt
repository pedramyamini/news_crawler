ئینتەرپۆڵ کە بارەگاکەی لە فەرەنسایە رایگەیاند، پەیامی هۆشداریی بۆ ١٩٤ وڵات لە سەرتاسەری جیهان ناردووە، سەرجەمیانی ئاگادارکردووەتەوە لە پلان و بەرنامەی ئەو تۆڕانە.  یۆرگن ستۆک، سکرتێری گشتیی ئینتەرپۆڵ رایگەیاند، تۆڕی چەتەکان لەڕێگەی ماڵپەڕ و ڤاکسینی ساختەوە هەوڵی هەڵخەڵەتاندنی خەڵکی دەدەن کە لەوانەیە زیانێکی زۆر بە تەندروستیی خەڵک بگەیێنن.  هۆشدارییەکەی ئینتەرپۆڵ لەکاتێکدایە، کۆمپانیاکانی ڤاکسین لە دابەشکردنی بەرهەمەکانیان بەسەر خەڵکیدا نزیکبوونەتەوە، ژمارەیەکی زۆر لە ڤاکسینەکان قۆناخی کۆتاییان بڕیوە و رایانگەیاندووە کە رێژەی کاریگەرییەکەیان سەرووی ٩٤ % ە.  ئەمڕۆ چوارشەممە ٢ی کانوونی یەکەمی ٢٠٢٠ بەریتانیا پێش وڵاتانی ئەوروپی و ئەمریکا کەوتەوە لە پەسندکردنی ڤاکسینەکەی  کۆمپانیای فایزەر و بایۆنتێک، هەر لەم مانگەدا ڤاکسینەکەیان بەسەر تیمە پزیشکییەکان و کەسانی بەتەمەن دابەشدەکرێن.