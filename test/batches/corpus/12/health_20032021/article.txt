لە پاریس و چەند ناوچەیەکی دیکەی فەرەنسا کە بە گشتی نزیکەی ٢١ ملیۆن کەس دەگرێتەوە قەدەخەی هاتووچۆی نیمچەیی رادەگەیێنرێت. لە پۆلەنداش هۆتێل، دووکان، ناوندە کولتوورییەکان و یاریگە وەرزشییەکان دادەخرێن.  لە ئەڵمانیاش بارودۆخی تووشبوون بە کۆرۆنا بە هەمان شێوەیە و ئەو وڵاتە هەفتەیەکی سەختی بەڕێکردووە، ئەنگێلا مێرکل، راوێژکاری باڵای ئەڵمانیا لەبارەی بەرزبوونەوەی ژمارەی تووشبووانی کۆرۆنا هۆشداریی دەدات و دەڵێت: پێویستە دووبارە قەدەخەی هاتووچۆ رابگەیێنن.  بەهۆی کورتهێنانی ڤاکسینی کۆرۆنا، بەشێک لە وڵاتە ئەوروپییەکان کێشەی دابەشکردنی پێکوتەیان بۆ دروستبوو. بەشێک لە وڵاتەکانیش بەهۆی دەنگۆی بوونی "کاریگەریی نەرێنی ڤاکسینی ئەسترازێنیکا" بەکارهێنانی ڤاکسینەکەیان هەڵپەسار، ئەوەش هێندەی دیکە کێشەی بۆ دابەشکردنی ڤاکسین دروستکرد.  لە فەرەنسا قەدەخەی هاتووچۆ لە شەوی هەینییەوە جێبەجێدەکرێت، بەڵام هەموو وڵاتەکە ناگرێتەوە. بەشێک لە دووکان و بازاڕەکان دادەخرێن، بەشێکی دیکەیشیان بە مەرجی جێبەجێکردنی رێنوێنییە تەندروستییەکان دەکرێنەوە.  بەپێی ئامارەکانی زانکۆی جۆن هۆپکینسی ئەمریکی، تاوەکو ئێستا لە فەرەنسا چوار ملیۆن و ٢٠٠ هەزار تووشبووی کۆرۆنا تۆمارکراوە، لەو ژمارەیەش نزیکەی ٩٢ هەزار گیانلەدەستدان تۆمارکراوە.  لە پۆڵەندا قەدەخەی هاتووچۆ لە رۆژی شەممەوە دەستپێدەکات، بەرپرسانی تەندروستیی وڵاتەکە بەهۆی بڵاوبوونەوەی کۆرۆنای گۆڕاو، هۆشدارییان لەبارەی ئەگەری دووبارە راگەیاندنی قەدەخەی هاتووچۆ دابوو. بەپێی خەمڵاندنەکانی لایەنە تەندروستییەکانی پۆڵەندا ٦٠ % تووشبووە نوێیەکان هەڵگری کۆرۆنای گۆڕاون.  بەپێی ئامارەکانی زانکۆی جۆن هۆپکینسی ئەمریکی، تاوەکو ئێستا لە پۆڵەندا نزیکەی دوو ملیۆن تووشبووی کۆرۆنا تۆمارکراون، لەو ژمارەیەش ٤٩ هەزار کەس گیانیان لەدەستداوە.