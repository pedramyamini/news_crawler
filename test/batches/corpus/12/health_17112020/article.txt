جۆ بایدن، لە دێلاوێر بە رۆژنامەڤانانی راگەیاند، تەنانەت لەنێو خێزانەکەی خۆیشیدا پەیوەندییەکانی سنووردارکردوون بۆ تەنیا سەردانی کچ و کوڕ و نەوەکانی، دەڵێت هەوڵبدەن لە کریسمدا پێنج کەس یان ئەو پەڕی ١٠ کەس زیاتر کۆنەبنەوە.  بایدن دڵنیایی دەداتە خەڵک کە سەری ساڵی داهاتوو پێکەوە دەبن و هیچ مەترسییەک نامێنێت وەکو ئاماژەیەک بۆ بەردەستبوونی پێکوتەی کۆرۆنا لە ساڵی داهاتوودا.  بەپێی ئەو داتایانەی کۆمپانیای مۆدێرنای ئەمریکی کە رۆژی دووشەممە بڵاویکردنەوە، ڤاکسینە نوێیەکەیان دژی کۆڤید ١٩ نزیکەی ٩٥ % سەرکەوتوو بووە. ئەوەش دوای ئەوەی لە ماوەی رابردوودا فایزەر ڤاکسینێکی راگەیاند کە کاریگەرییەکەی ٩٠ % بوو.  لە قۆناخی سێیەم و کۆتایی تاقیکردنەوەی ڤاکسینەکە، مۆدێرنا تاقیکردنەوەی ڤاکسینەکەی لەسەر زیاتر لە ٣٠ هەزار کەسی خۆبەخش ئەنجامدا و سەرجەم تاقیکردنەوەکانی هەرسێ قۆناخەکانی تاقیکردنەوەی ڤاکسینەکەی لە پرۆتۆکۆلێکی تایبەتدا هەفتە بە هەفتە بڵاودەکردەوە، ئەوەش لە چوارچێوەی پرەنسیپی شەفافیەت کە رێکخراوی تەندروستیی جیهانی لە کۆمپانیاکانی دروستکردنی دەرمان و ڤاکسین داوایان دەکات.  لەلایەکی دیکەوە، تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی رایدەگەیێنێت "ڤاکسین دەبێتە تەواوکەری ئەو ئامرازانەی لەبەردەستمانن"، هەروەها گوتیشی "ڤاکسین بە تەنیا ناتوانێت پەتاکە لەنێوببات".  تێدرۆس ئەدهانۆم هۆشداریشی دا کە تەنانەت هەبوونی ڤاکسینیش رێگە بە کۆرۆنا دەدات لە شوێنێکەوە بۆ شوێنێکی دیکە بگوازرێتەوە، بۆیە دەبێت بەردەوامبن لەسەر پشكنین، کەرەنتینکردن و چارەسەرکردنی پەتاکە.  جۆ بایدن، سەرۆکی هەڵبژێردراوی ئەمریکاش رەخنەش لەوانە دەگرێت دەمامک نابەستن و دەڵێت ئەوە ئازایەتی نییە.  گوتەکانی بایدن و دۆزینەوەی ڤاکسینەکان لەکاتێکدان، بەپێی ئامارەکانی وۆڵد مێتەر، تاوەکو ئێستا ٥٥ ملیۆن و ٣٤٩ هەزار و ٦٧٤ کەس لە جیهان وەک تووشبووی کۆرۆنا دەستنیشانکراون کە ٣٨ ملیۆن و ٤٩٣ هەزار و ٦٤٩ کەسیان چاکبوونەتەوە و ملیۆنێک و ٣٣٢ هەزار و ٣٢٨ کەس گیانیان لەدەستداوە.  ژمارەی تووشبووان لە ئەمریکاش ١١ ملیۆن و ٥٣٨ هەزار و ٥٧ کەسن کە ٢٥٢ هەزاریان گیانیان لەدەستداوە.