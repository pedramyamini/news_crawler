ستیڤن هان، کۆمیسیاری ئیدارەی خۆراک و دەرمانی ئەمریکا لەوبارەیەوە رایگەیاند، "خۆشحاڵم کە رایدەگەیێنم" درەنگانی دوێنێ ئیدارەی خۆراک و دەرمانی ئەمریکا مۆڵەتی بەکارهێنانی ڤاکسینی فایزەر / بایۆنتێک دا و ئەوە یەکەم ڤاکسینی دژی کۆرۆنایە لە ئەمریکا رێگەی پێدەدرێت.   وەک هان باسی دەکات، "ئیدارەی خۆراک و دەرمان لە سەرتاسەری جیهان رێزی لێدەگیرێت و بە پێوەرێکی ئاڵتوونی بەرهەمی پزیشكی دەناسرێت. ئێمەش ستانداردە بەرزەکانی پشکنینی خۆمان بۆ ئەم بەرهەمە کرد بۆ ئەوەی خەڵکی ئەمریکا پشتراستبن کە ڤاکسینەکە لەگەڵ ستانداردەکانی ئیدارەی خۆراک و دەرمانی ئەمریکا لەڕووی سەلامەتی و کاریگەری یەکدەگرێتەوە. بەو رێگەپێدانە، ئێمە دەزانین هاوبەشە فیدراڵییەکانمان دەستیان بە دابەشکردنی یەکەم دۆزی ڤاکسین لە سەرتاسەری وڵات کردووە".  لە ئەمریکا ئەوە یەکلاییبووەتەوە لەیەکەم هەڵمەتدا تیمە پزیشکییەکان دەکوترێن، بەڵام دابەشکردنی ڤاکسین بەسەر خەڵکی پۆڵێن نەکراوە، چاوەڕوان دەکرێت بڕیاری کۆتایی لەدەست ویلایەتەکان بێت، بەڵام بەرپرسانی ئەمریکا گەرەنتی ئەوە دەدەن کە هەموو تاکێکی ئەمریکی ئارەزوومەندانە دەستی بە ڤاکسین دەگات و خەڵکیش رەتیدەکەنەوە ڤاکسینی دژی کۆرۆنایان بە زۆرەملێ بەسەردا بسەپێنرێت.  ئەمریکا بایی ١٥ % ـی ژمارەی دانیشتووانی ڤاکسینی کڕیوە، پلانیشی داڕشتووە تاوەکو کۆتایی ئەمساڵ ڤاکسین بگەیێنێت بە ٢٠ ملیۆن کەس، بەڵام چەند بەرپرسێکی ئەمریکی بە میدیای وڵاتەکەیان گوتووە بەگوێرەی پلان دەبوو ڤاکسینی زیاتریان لە کۆمپانیاکان کڕیبایە.  لەگەڵ کڕینی ئەو بڕە کەمەی ڤاکسین، ئاستەنگی زۆر لەبەردەم دابەشکردنی هەن، دەیان سەنتەر لە ئەمریکا هێشتا ئەو فرێزەرانەیان نەکڕیوە بۆ ئەوەی ڤاکسینی کۆرۆنا لە پلەی ٧٠ ـی ژێر سفری سەدی هەڵگرن، بەهۆی ئەو کەموکوڕییانە لەوانەیە ناوچە دوورەدەستەکان لەڤاکسین بێبەشبن.  دۆخی کۆرۆنا لە ئەمریکا "ئێجگار خراپە"، وڵاتەکە مردنی زیاتر لە ٣٠٥ هەزار کەسی بەو ڤایرۆسە راگەیاندووە، رۆژانە دەیان هەزار کەس تووشی کۆرۆنا دەبن، لە ویلایەتێکی وەکو کالیفۆرنیا توانای چاودێریی چڕ بۆ وەرگرتنی خەڵک بووەتە سفر.  ئەمریکا دەبێتە شەشەم وڵات لەدوای بەریتانیا، بەحرەین، سعودیە، کەنەدا و مەکسیک کە پێکوتەی کۆمپانیای فایزەر پەسند دەکات.