یەکەم هاووڵاتی مۆڵدۆڤی لە سەرەتای مانگی ئاداردا ڤاکسینی وەرگرت، واتە دوو مانگ دوای وڵاتانی ئەندام لە یەکێتیی ئەوروپا، ئەویش دوای دابینکردنی کاروانێک ڤاکسین لە لایەن رۆمانیای دراوسێیەوە کە دۆستایەتییەکی بەهێزی دێرینیان بەیەکەوە هەیە. مۆڵدۆڤا نموونەی چەندین وڵاتی دیکەیە لە جیهاندا کە بووەتە قوربانی نادادپەروەری لە دابەشکردنی ڤاکسین.  تێدرۆس ئەدهانۆم، بەڕێوەبەری گشتیی تەندروستیی جیهانی رایگەیاند، "بۆشایی نێوان ژمارەی ئەو ڤاکسینانەی لە وڵاتانی دەوڵەمەند تۆمارکراوە لەگەڵ ئەو وڵاتانەی کە لە رێگەی کۆڤاکسەوە ڤاکسین وەردەگرن، رۆژ دوای رۆژ گەورەتر دەبێت، دیمەنەکەش رۆژ دوای رۆژ قێزەونتر دەبێت. "  رێکخراوی لێبووردنی نێودەوڵەتی لە راپۆرتی ساڵانەیدا ئاماژەی بەوەداوە، بەشێک لە زیان و دەرهاوێشتەکانی کۆرۆنا بەهۆی بە سیاسیکردنی قەیرانی تەندروستی سەریانهەڵداوە، جەختدەکاتەوە کە کۆرۆنا تەنیا بە هاوئاهەنگی نێوان وڵاتان کۆتایی دێت.    ئاگنس کالامارد، سکرتێری گشتیی ئەمنستی ئینتەرناشناڵ دەڵێت "پەتای کۆڤید ١٩ نایەکسانی، چەوساندنەوە و سەرکوتکاری دەرخست و زیادیشیکرد. هەروەها کۆرۆنا وایکردووە هەندێک لە وڵاتان و تەنانەت دەتوانم بڵێم زۆربەی حکومەتەکانیش پەتاکە بۆ بەهێزکردنی دەسەڵاتی خۆیان بەکاربهێنن. "  پاپا فرانسیس کە زۆرجار لەسەر قەیرانە گەورەکان دێتە دەنگ، لەسەر نایەکسانی لە دابەشکردنی ڤاکسینی کۆرۆناش بێدەنگی هەڵنەبژاردووە. ئەو لە گوتارێکیدا ئاماژەی بەوە کرد، "پەتاکە نەهامەتییەکانی هەژاران و ئەو نایەکسانییە گەورەیەی دەرخست کە لە جیهاندا هەیە. ئەو ڤایرۆسەی کە جیاوازی لەنێوان خەڵکدا ناکات، لە رێگە وێرانکەرەکەیەوە نایەکسانی و پێشێلکاری گەورەی دروستکردووە. ئەمە دۆخی هەژارانی خراپترکردووە. "  رێکخراوی تەندروستیی جیهانی لەگەڵ هاوبەشەکانی دەستپێشخەرییەکیان راگەیاندووە بە ناوی کۆڤاکس بۆ گەیاندنی ڤاکسین بە وڵاتانی کەم داهات و هەژار، ئامانجی ئەو بەرنامەیە ئەوەیە دوو ملیار ڤاکسین لەماوەی کەمتر لە ساڵێکدا بگەیێنێتە ١٩٠ وڵاتی جیهان، بەڵام تاوەکو ئێستا تەنیا ٣٨ ملیۆن ڤاکسینیان گەیاندووەتە ٩٨ وڵات، ئەمەش لە کاتێکدایە کە دەبوو بەر لە مانگی نیسان ١٠٠ ملیۆن دابەشبکەن.  بەگوێرەی ئامارەکانی رێکخراوی تەندروستیی جیهانی، لە وڵاتە دەوڵەمەندەکان بە نزیکەیی لە کۆی چوار کەس، کەسێکیان ڤاکسینیان وەرگرتووە، بەڵام لە وڵاتە کەم داهاتەکان، لە کۆی ٥٠٠ کەس تەنیا یەک کەسیان ڤاکسینیان وەرگرتووە.