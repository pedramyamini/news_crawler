ماوەی هەفتەیەکە هیندستان بە خراپترین دۆخی بڵاوبوونەوەی ڤایرۆسی کۆرۆنا تێدەپەڕێت، لەم هەفتەدا رۆژانە زیاتر لە ٣٠٠ هەزار کەس تووشدەبن، نەخۆشخانەکان پڕ بوون، تووشبووی کۆرۆنا لەژێر چادر، لە باخچە و بەردەم نەخۆشخانەکان و شوێنە گشتییەکاندا دەبینرێن. ڤایرۆسەکە لەو وڵاتە بە جۆرێک تەشەنەی کردووە، کە ئەوانەی تووشی ڤایرۆسەکە دەبن دەبێت خۆیان ئاگایان لە خۆیان بێت، چونکە لە نەخۆشخانەکان جێگەیان نابێتەوە و کەرتی تەندروستیش توانای رووبەڕووبوونەوەی ئەو شەپۆلە قورسەی نەماوە.  ژمارەی تووشبوون بە ڤایرۆسەکە لەو وڵاتە ١٨ ملیۆن کەسی تێپەڕاندووە، ئەمە لەکاتێکدایە ئاماژە بەوەش دەکرێ، کە هەزاران کەس رۆژانە تووشی ڤایرۆسەکە دەبن و تۆمارناکرێن، چونکە لە گوندەکان و دەوروبەری شارەکاندا ئاستی پشکنین زۆر لاوازە و بەشێک لەوانەشی بە ڤایرۆسەکە دەمرن تۆمارناکرێن.  تەنیا ئەوانەی وەک قوربانیی کۆرۆنا تۆمارکراون و گیانیان لەدەستداوە گەیشتووەتە ٢٠١ هەزار و ١٨٧ کەس، چەند رۆژێکیشە رۆژانە لەنێوان ٢٠٠ بۆ ٣٠٠ کەس بەو ڤایرۆسە گیان لەدەستدەدەن. ماوەی هەفتەیەکیشە رۆژانە تووشبوون بە کۆرۆنا لە ٣٠٠ هەزار کەس دانەبەزیوە، لە ٢٤ کاژێری رابردووشدا ٣٦٠ هەزار کەس وەک تووشبووی کۆرۆنا تۆمارکراون.  محەمەدخان عەلی، دانیشتووی دیلهییە و باس لەوە دەکات، زۆر خەمبارە بۆ دۆخی وڵاتەکە. "من کێشەی پارەم نییە، بەڵام تەماشا بکە خوشکەکەم مرد و نەمتوانی رزگاری بکەم. ئەو تووشی کۆرۆنا بوو و من نەمتوانی ئۆکسجینی بۆ دابینبکەم، ئۆکسجین نەبوو. "  یەکێک لە کێشە سەرەکییەکانی کەرتی تەندروستیی وڵاتەکە ئەوەیە کە ئۆکسجین بە ئەستەم دەستدەکەوێت؛ ڤایرۆسێکی نوێی کۆرۆنا بڵاوبووەتەوە کە ناوی ڤایرۆسە گۆڕاوە هیندییەکەی لێنراوە و رۆژانە نزیکەی ٣٥٠ هەزار کەس تووشی کۆرۆنا دەبن. نزیکەی ٢ هەزار و ٥٠٠ کەسیش بەتێکڕا دەمرن.  هیندستان رۆژانە زیاتر لە حەوت هەزار تۆن ئۆکسجین بەرهەمدەهێنێت، بەڵام کێشەکە بەگوتەی هەندێ سەرچاوەی پزیشکی لە خراپ دابەشکردن و نەبوونی ئامێری تایبەت بە گواستنەوەیەتی.  جگە لەوە، داکشانی تووشبوون بە کۆرۆنا لە چەند مانگی رابردوودا، باوەڕێکی بەکۆمەڵی لەنێو هیندییەکان دروستکرد، کە کۆرۆنا ئیدی کۆتایی هاتووە کە دواجار بووە هۆی شلکردنی رێنماییە تەندروستییەکان هەم لەسەر ئاستی حکومەت و لەسەر ئاستی خەڵکیش.