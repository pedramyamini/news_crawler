بەپێی راپۆرتێکی گلۆباڵ نیوز، میدیای فەرمیی چین بڕیارە لە هەرێمی شینداوۆ هەڵمەتی پشکنینی کۆرۆنا دەستپێبکات، و لەماوەی سێ رۆژدا پشکنین لە ناوچەکانی دەوروبەری شینداوۆ تەواوبکرێت، دواتر نێوخۆی شارەکەش لە دوو رۆژدا تەواوبکرێت.  دوای تەواوبوونی پشووەکانی "هەفتەی زێڕین"، ژمارەی تووشبووانی کۆرۆنا لە چین دووبارە بەرزبووەوە. "هەفتەی زێڕین" رێوڕەسمێکی ساڵانەیە، لە سەرەتای تشرینی یەکەم دەستپێدەکات. لە رێوڕەسمەکەدا خەڵکی چین سەردانی یەکدی دەکەن.  بەپێی راپۆرتێکی بڵاوکراوەی South China لە ماوەی هەشت رۆژدا زیاتر لە ٦٠٠ ملیۆن کەس لە نێوخۆی وڵاتەکە گەشتیان کردووە. بەو هۆیەوە بەشێک لە زانایانی بواری نەخۆشییە گوازراوەکان داوا لە بەرپرسانی وڵاتەکە دەکەن تاوەکو ١٠ رۆژ چاودێریی رەوشی تەندروستیی خەڵک بکەن.  پێشتر لە مانگی ئایار زیاتر لە ١١ ملیۆن پشکنین لە شاری وهان ئەنجامدران. لە مانگەکانی دواتر ژمارەی تووشبووانی کۆرۆنا لە چین کەمیکرد، بەو هۆیەشەوە رێکارەکانی خۆپارێزی کەمکرانەوە.  بەپێی ئامارەکانی وۆڵد مێتەر، تاوەکو ئێستا ژمارەی تووشبووان لە چین گەیشتووەتە ٨٥ هەزار و ٥٩١ کەس، لەو ژمارەیەش چوار هەزار و ٦٣٤ کەسیان گیانیان لەدەستداوە.  شی شێن، پرۆفیسۆری یاریدەدەر لە زانکۆی یالێ لە لێکۆڵێنەوەیەکدا باسی شێوازەکانی رێگری لە بڵاوبوونەوەی کۆرۆنا و قەدەخەی هاتووچۆی کرد، بەپێی راپۆرتەکە بەشێک لە پسپۆڕانی نەخۆشییەکان لە چین پێشبینییان کردبوو زیاتر لە ملیۆنێک و ٤٠٠ هەزار کەس تووشی کۆرۆنا ببن، بەڵام بەهۆی رێکارەکانی خۆپارێزی و قەدەخەی هاتووچۆوە ژمارەی تووشبووان کەمتر بوو لەوەی پێشبینییان دەکرد.  پرۆفیسۆرەکە لەبارەی رێگرییکردن لە ڤایرۆسی کۆرۆنا دەڵێت، رێکارەکانی خۆپارێزی لە وڵاتێک بۆ وڵاتێکی دیکە جیاوازییان هەیە، چونکە دەبێت رێکارەکان بەپێی کولتوور و باری کۆمەڵایەتیی وڵاتەکە رێکبخرێن.   شی شێن لەبارەی ئەوەی کە چین "بەتووندی" رێکارەکانی قەدەخەی هاتووچۆی راگەیاندووە ئاماژە بەوە دەکات، ژمارەی قەرەوێڵەکانی چاودێری چڕ لە چین نزیکەی ١٠٠ هەزارە، لە کاتێکدا لە بەریتانیا کە ژمارەی دانیشتووانی لە چین کەمترە، دوو هێندەی چین قەرەوێڵەی چاودێریی چڕی هەیە.