ڤاکسینی دژە کۆرۆنای کۆمپانیای فایزەر بە هاوبەشی لەگەڵ کۆمپانیای بایۆنتێکی ئەڵمانی دروستکراوە. بەگوێرەی دوایین راگەیێندراوی کۆمپانیاکە بەڕێژەی لە ٩٥ % کاریگەری ئەرێنی لەسەر جەستەی مرۆڤەکان جێدەهێڵێت.  هەفتەی رابردوو کۆمپانیای ڤایزەر ئاشکرای کرد کە ڤاکسینەکەیان گەیشتووەتە قۆناخی کۆتایی و سەلامەتە، ئەم هەفتەیەش کۆمپانیای مۆدێرنای ئەمریکی رایگەیاند قۆناخەکانی دروستکردنی ڤاکسینەکەیان بە سەرکەوتوویی تێپەڕاندووە و کاریگەرییەکەشی ٩٤.٥ % ە.  ئێستا کۆمپانیاکانی فایزەر و بایۆنتێک چاوەڕێی ئەوە دەکەن لەلایەن فەرمانگەی خۆراک و دەرمانی ئەمریکاوە مۆڵەتی سەلامەتیی بە ڤاکسینەکە بدرێت بۆ ئەوەی  ڤاکسینەکە بەکاربهێندرێت.   ئەڵبێرت بۆرلا، بەڕێوەبەری کۆمپانیای فایزەری ئەمریکی بۆ دروستکردنی دەرمان و ڤاکیسن رایگەیاند: بەمزووانە داوای مۆڵەتی بەرهەمهێنانی ڤاکسینی دژە کۆرۆنا لە ئاژانسی خۆراک و دەرمانی ئەمریکی دەکەین. بۆرلا گوتیشی: "ئەگەر رێگەمان پێدرا لە مانگی داهاتوو دەست بە کوتانی خەڵکی بە ڤاکسینەکە دەکرێت.  دوو کۆمپانیا ئەمریکییەکە بەنیازن تاوەکو کۆتایی ساڵی داهاتوو ملیارێک و ٣٠٠ ملیۆن ڤاکسین بەرهەمبێنن، بەڵام زیاتر لە یەک ملیار دانە کە دەکاتە % ٨٠ی کۆی ڤاکسینەکانیان، بە گرێبەستی پێشوەختە لەلایەن حکومەتە دەوڵەمەندەکانی جیهانەوە کڕدراون کە تەنیا نوێنەرایەتی ١٤ % ـی دانیشتووانی جیهان دەکەن.   ئەمریکا ٥٠٠ ملیۆن دانە لە ڤاکسینەکەی فایزەری کڕیوە و بە نیازە ١٠٠ ملیۆنی دیکەش بکڕێت. یەکێتیی ئەوروپا ٢٠٠ ملیۆن دانە و پلانی هەیە ١٠٠ ملیۆنی دیکەش داوا بکات. هەروەها بەریتانیاش پێشوەخت ٤٠ ملیۆن دانەی لەو ڤاکسینە کڕیوە.  ڤاکسینی فایزەر و بایۆنتێک دوو جار لە رێگەی شانەوە لە مرۆڤ دەدرێت. ماوەی نێوان هەردوو جارەکەش سێ هەفتە دەبێت.