د. بژار مووسا، گوتەبێژی بەڕێوەبەرایەتیی گشتیی تەندروستی هەولێر، بە تۆڕی میدیایی رووداوی راگەیاند، هۆکاری زۆربوونی ژمارەی تووشبووانی کۆرۆنا لە هەولێر دەگەڕێتەوە بۆ پابەندنەبوونی بەشێكی هاونیشتمانیان بە رێنماییەکانی خۆپارێزی.  بەپێی ئاماری وەزارەتی تەندروستی لەماوەی ٧٢ کاژێری رابردوودا ژمارەی تووشبووانی کۆرۆنا لە هەولێر، ئەمڕۆ ٣٤٦، دوێنێ ٣٠٣ و پێرێ ٢٩٦ کەس بوون.  گوتەبێژی تەندروستیی هەولێر هۆکاری دووەمی بەرزبوونەوەی تووشبووانی کۆرۆنای لە سنووری پارێزگای هەولێر گەڕاندەوە بۆ نزمبوونەوەی پلەکانی گەرما و وەرزی سەرما".  هەر بەپێی ئاماری وەزارەتی تەندروستیی هەرێمی کوردستان، ئەمڕۆ ٦ کەس، دوێنێ ٢ کەس و پێرێ ٦ تووشبووی کۆرۆنا لە هەولێر گیانیان لەدەستداوە. هاوکات ژمارەی چاکبووەکانیش لە هەولێر ئەمڕۆ ٩٥ کەس، دوێنێ ١٠٦ کەس و پێرێ ١١٨ تووشبوو بوون.  لە ٥ - ٦ - ٢٠٢٠ ـەوە لە هەولێر یەکەم تووشبووی کۆرۆنا تۆمار کراوە، لەوکاتەوە تاوەکو ئێستا ٣١,٦٠٨ کەس تووشی کۆرۆنا بوون، لەو ژمارەیە ١٩,٠٤٩ کەس چاکبوونەتەوە و ٧٥٧ کەسیش مردوون. هەروەها ١١,٨٠٢ تووشبوو لە سنووری پارێزگای هەولێر لەژێر چاودێریدان.  تاوەکو ئێستا ٨٥ هەزار و ٨٢٨ کەس لە هەرێمی کوردستان تووشی کۆرۆنا بوون، لەو ژمارەیە ٥٣ هەزار و ٣٦٤ کەس چاکبوونەتەوە و دوو هەزار و ٧٠٩ کەسیش گیانیان لەدەستداوە.