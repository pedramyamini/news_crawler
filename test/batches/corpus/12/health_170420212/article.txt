دوێنی هەینی ١٦ - ٠٤ - ٢٠٢١ لە نەخۆشخانەی "دکتۆر جەمالی منداڵان"، یوسف سامان عەلی، منداڵێکی نۆ مانگی خەڵکی چەمچەماڵ دوای مانگێک لە تووشبوون بە کۆرۆنا گیانی لەدەستدا، دکتۆر پشدەر عەبدوڵڵا، بەڕێوەبەری نەخۆشخانەکە بە تۆڕی میدیایی رووداوی راگەیاند، "یوسف پێشتر هەستیاری سنگی هەبووە و چەند جارێک لە نەخۆشخانە خەوێنراوە".  لەبارەی کاتی نەخۆشکەوتنەکە سامان عەلی، باوکی منداڵەکە بە تۆڕی میدیایی رووداوی راگەیاند، "نزیکەی مانگێک پێش ئێستا هەستمان کرد کوڕەکەم تووشی هەناسەتووندی بووە و پلەی گەرمیی لەشی بەرزبووەتەوە، دوای پشکنین بۆمان دەرکەوت کە تووشی کۆرۆنا بووە".  یوسف هەر لە سەرەتای لەدایکبوونییەوە کێشەی هەناسەدانی هەبووە و دوای ئەوەشی کە تووشی کۆرۆنا بووە ٨٠ % ـی سییەکانی لەکارکەوتوون و دکتۆرەکان داوایان لە باوکی کردووە کە ئۆکسیجینی بۆ دانێن، بەڵام دوای ماوەیەک دەرکەوت کە ئەو بڕە ئۆکسجینە بەشی ناکات بۆیە ئامێری سیپاپیان بۆ داناوە.  سامان عەلی ئاماژەی بەوەشدا کە باوکیشی چوار مانگ پێش ئێستا لە کاژێر ٣ ـی ئێوارەی رۆژی هەینی بە کۆرۆنا کۆچی دواییکردووە و یوسفی کوڕیشی کاژێر ٣ ـی ئێوارەی هەینی بووە کە کۆچی دواییکرد.   بە گوتەی باوکی منداڵەکە، دوای ماوەیەک لە بەکارهێنانی سیپاپەکەش رۆژ بە رۆژ تەندروستیی یوسف خراپتر بووە تاوەکو وای لێهات لە هۆش خۆی چووە. هەروەها دەشڵێت، سەرەتای تووشبوونی یوسف بە کۆرۆنا بۆ ماوەی شەش رۆژ لە نەخۆشخانەی "دکتۆر جەمالی منداڵان" بووە، پاشان بردوویانە بۆ نەخۆشخانەی ئەنوەر شێخە و هەشت رۆژیش لەوێ ماوەتەوە، لە کۆتاییشدا هێناویانەتەوە بۆ نەخۆشخانەی "دکتۆر جەمال" و دوای چوار رۆژ گیانی لەدەستدا.  یوسف خوشک و برایەکی لە خۆی گەورەتر هەیە، سامان عەلی وێنەی ئەوانی بۆ رووداو ناردووە و دەڵێت، "کچەکەم لە دوێنێوە پێنج جار بووراوەتەوە، دایکیشی زۆر هیلاکە و ناتوانم کۆنتڕۆڵیان بکەم، سەرباری ئەوەش خۆم ئەو هەموو خەفەتەم هەیە".  لەبارەی گیانلەدەستدانی منداڵان بە کۆرۆنا لە نەخۆشخانەی "دکتۆر جەمال"، دکتۆر پشدەر عەبدوڵڵا ئاماژەی بەوە دا، لە سەرەتای سەرهەڵدانی کۆرۆنا تاوەکو ئێستا زیاتر لە ٢٠ منداڵ لە نەخۆشخانەکەیان بەو ڤایرۆسە گیانیان لەدەستداوە.     لەبارەی بەکارهێنانی ڤاکسین بۆ منداڵان دکتۆر پشدەر دەڵێت، تاوەکو ئێستا ڤاکسین بۆ منداڵ بەکار نەهێنراوە، چونکە ڤاکسینەکە لەسەر منداڵ تاقی نەکراوەتەوە و بەرگریی منداڵانیش بەهێزە و وەڵامدانەوەیان بۆ ڤایرۆسەکە باشە، بەڵام لەمەودوا بۆ منداڵانیش بەکاردێت و لە تاقیکردنەوەدایە.