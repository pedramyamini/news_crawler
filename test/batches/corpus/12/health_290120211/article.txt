بەڵام لە شیکردنەوەیەکی دیکەدا کە لە باشووری ئەفریقیا ئەنجامدراوە، دەرکەوتووە ڤاکسینەکەی کۆمپانیای نۆڤاکسی، بە رێژەی ٦٠ % کاریگەرە.  ئەو شیکردنەوەیەی کە لە بەریتانیادا ئەنجامدراوە زیاتر لە ١٥ هەزار کەسی گرتووەتەوە کە تەمەنیان لەنێوان ١٨ تاوەکو ٨٤ ساڵان بووە.  لەگەڵ راگەیاندنی رێژەی کاریگەریی ڤاکسینەکە، پشکی کۆمپانیای نۆڤاکس لە بۆرسەکانی ئەمریکا بە رێژەی ٣٤ % بەرزبووەوە، هاوکات دەنگۆی هەوڵدانی حکومەتی بەریتانیا بۆ وەرگرتنی مۆڵەتی بەکارهێنانی ڤاکسینەکە لەو وڵاتەدا بەرزبووەوە.  ئەمەش لەکاتێكدایە، بەریتانیا و یەکێتیی ئەوروپا لە مشتومڕێکی قورسی تایبەت بە دابینکردنی ڤاکسینی دژە کۆرۆنادان کە تێیدا یەکێتیی ئەوروپا کۆمپانیای ئەسترازینکای بەریتانی - سوێدی تۆمەتباردەکات بەوەی کە ئەو بڕە ڤاکسینەی کە پشکی وڵاتانی یەکێتیی ئەوروپایە، بە نهێنی لەژێرەوە دەداتە بەریتانیا. کۆمپانیای ئەسترازینکاش ئەو هەواڵانە رەتدەکاتەوە و دەڵێت، بڕە ڤاکسینی هەناردەکراو بۆ بەریتانیا لە چوارچێوەی گرێبەستی نێوان کۆمپانیا و حکومەتی بەریتانیادا دێت کە پێش گرێبەستی یەکێتیی ئەوروپا واژۆ کراوە.  تاوەکو ئێستا لە وڵاتانی جیهان مۆڵەتی بەکارهێنان بە چەند ڤاکسینێکی کۆرۆنا دراوە، دیارترینیان ڤاکسینەکانی فایزەر و مۆدێرنان.