د. سامان بەرزنجی، وەزیری تەندروستیی هەرێمی کوردستان لە کاتی بەشدارییکردنی لە بووڵتنی هەواڵە تەندروستییەکانی رووداو کە رۆژین مەهدی پێشکێشی دەکات. باسی دۆخی کۆرۆنای لە هەرێمی کوردستان کرد و رایگەیاند "کۆرۆنا بەخێرایی بڵاودەبێتەوە و ئێستا رێژەی تووشبوون گەیشتووەتە ١٠.٣. "  وەزیری تەندروستیی هەرێمی کوردستان ئاماژە بەوەش دەدات "ئێمە لەنێو شەپۆلی دووەمی کۆرۆناداین و تووشبوون بە کۆرۆنا بەرەو لووتکە دەڕوات. "  د. سامان بەرزنجی پێشبینی ئەوەش دەکات، کە هەفتەی داهاتوو ژمارەی تووشبووان زیاتر بەرزبێتەوە و دەشڵێت "رێژەی تووشبوون ستانداردی تێپەڕاندووە. "  هەر ئەمڕۆ د. ئاسۆ حەوێزی، گوتەبێژی وەزارەتی تەندروستیی هەرێمی کوردستان رایگەیاند، رۆژ بە رۆژ رێژەی ئەنجامی ئەرێنی پشکنینەکانی کۆرۆنا بەرزدەبنەوە و ئێستا هەرێمی کوردستان چووەتە نێو قۆناخێکی مەترسیداری کۆرۆناوە.  گوتەبێژی وەزارەتی تەندروستی حکومەتی هەرێمی کوردستان بە تۆڕی میدیایی رووداوی راگەیاند، هەفتەی رابردوو ئەنجامی ئەرێنی ٧.٥ % بوو، بەڵام ئەم هەفتەیە بۆ ١٠.٣ % بەرزبووەتەوە، ئەمەش زەنگێکی مەترسیدارە و پێماندەڵێت، " لە قۆناخێکی مەترسیدارداین".  وەزارەتی تەندروستیی هەرێمی کوردستان ئاماری ٢٤ کاژێری رابردووی بڵاوکردووەتەوە و دەڵێت، ٤١١ کەسی دیکە تووشی کۆرۆنا بوون و چوار کەسیش گیانیان لەدەستداوە. بەراورد بە رۆژی دووشەممەش ٢٢ - ٠٣ - ٢٠٢١ ژمارەی تووشبووان بۆ دوو هێندە بەرزبووەتەوە.   رۆژی دووشەممە ٢٢٣ تووشبووی کۆرۆنا تۆمارکرابوون، بەڵام ئەمڕۆ ژمارەکە گەیشتووەتە ٤١١ کەس.  ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ١١٦ هەزار و ٢٩٥ کەس. لەو ژمارەیەش ١٠٧ هەزار و ١٩٤ کەس چاکبوونەتەوە و سێ هەزار و ٦١٠ کەس گیانیان لەدەستداوە. هەروەها پێنج هەزار و ٤٩١ کەس چارەسەر وەردەگرن.