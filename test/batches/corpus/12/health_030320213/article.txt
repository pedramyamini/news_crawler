جۆ بایدن، سەرۆکی ئەمریکا دەڵێت: لە ٣٠ ویلایەتی ئەمریکا دوای کردنەوەی قوتابخانەکان، پلانی کوتانی مامۆستایانیش پەسندکراوە و لەو ویلایەتانە مامۆستایان و کارمەندانی بواری پەروەردە لەپێشەوەی ئەوانەن کە دەبێت ڤاکسین وەربگرن.   بەپێی ئەو پلانەش بەرنامەی دەرمانسازیی فیدراڵی دامەزراوە و بۆ دروستکردنی سەنتەری پكشنین و گەیاندنی ڤاکسین بۆ مامۆستایان و کارمەندانی پەروەردە و لەم مانگەدا ئەو پرۆگرامە بە چڕی دەست بە کارەکانی دەکات.  جۆ بایدن، سەرۆکی ئەمریکا لەبارەی دابەشکردنی ڤاکسین دەڵێت: "زیادکردنی ئامرازێکی دیکە بۆ کردنەوەی قوتابخانەکان، دانانی هێزی کاری ڤاکسین دابەشکردنە، بەڕوونی بڵێم دەتوانین بە هەنگاوێک دروستی لەم جۆرە دەرگای قوتابخانەکان بکەینەوە و تەنانەت پێش پێدانی ڤاکسین بە کارمەندانیش، بەڵام دەبێت بزانین باوکان و دایکان و مامۆستایانیش هێشتا نیگەرانن، بۆیە ئەمە جوڵەیەکی دیکەیە بۆ کردنەوەی قوتابخانەکان بە سەلامەتی، خزمەتگوازریی سەرەکی ئێستا خوێندنی ناو پۆلە. "  سەرۆکی ئەمریکا ئاماژە بەوەش دەدات: "زیاتر لە ٣٠ ویلایەت کاری لەپێشینەیان پێدانی ڤاکسینە بە مامۆستایان و پەروەردەکاران. ئاڵنگاریی ئێمە ئێستا بۆ هەموو ویلایەتەکان ناوچەکان و شارەکان ئەمەیە. دەمانەوێت هەموو مامۆستایەک پەروەردەکارێک، ئەندامانی ستافی قوتابخانەکان کارمەندانی چاودێریی منداڵ بەلایەنی کەمەوە تاوەکو کۆتایی مانگی ئادار ژەمێکی ڤاکسین وەربگرن".       لە ئەمریکا زیاتر لە ٣.٥ ملیۆن، مامۆستا لە کەرتی گشتی کار دەکەن، ئەمە جیا لەو مامۆستایانەی لە قوتابخانە تایبەتەکان وانە دەڵێنەوە.       لەلایەکی دیکەوە بەگوێرەی پلانێک کە لەلایەن گاڤین نیوزم، حاکمە دیموکراتەکەی ویلایەتی کالیفۆرنیا دانراوە، لە رۆژی ٣١ی ئەم مانگەوە، زۆربەی قوتابییەکانی کالیفۆرنیا دەتوانن بگەڕێنەوە قوتابخانەکانیان دەست بە خوێندن بکەنەوە.  کردنەوەی قوتابخانەکان هاوکات دەبێت لەگەڵ پەیڕەوکردنی رێنماییە تەندروستییەکان لە بەکارهێنانی دەمامک و گرتنەبەری دوورەپەرێزیی کۆمەڵایەتی.  هاوکات پلانەکەی ویلایەتی کالیفۆرنیا مامۆستاکان ناچار بە وەرگرتنی ڤاکسین ناکات. تێچووی پلانەکە نزیکەی ٤.٦ ملیار دۆلارە و بەگوتەی حاکمی ویلایەتەکە کۆتایی بەو کێشە و گرفتانە دەهێنێت کە لە خوێندنی ئۆنلاین بۆ زۆربەی خوێندکارانی ویلایەتەکەی دروستکردبوو.  شلکردنی رێنماییە تەندروستییەکان لە ئەمریکا هاوکاتە لەگەڵ بەڵێنی جۆ بایدن، سەرۆکی ئەمریکا بەوەی کە تاوەکو کۆتایی مانگی ئایاری ئەمساڵ، هەموو ئەمریکییەکی پێگەیشتوو لانیکەم ژەمی یەکەمی ڤاکسینی کۆرۆنایان پێبدرێت.