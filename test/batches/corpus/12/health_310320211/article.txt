هێرش سەید سەلیم، جێگری بەڕێوەبەری گشتیی تەندروستیی سلێمانی بە  تۆڕی    میدیایی رووداوی رایگەیاند،   تاوەكو كارمەندانی تەندروستی تەواو نەبن، ڤاكسین  نادرێتە هیچ كەسێك و دەشڵێت، "ئەو ڤاكسینەی تاوەكو ئێستا هاتووە كەمە بەشی  كارمەندانی تەندروستیش ناكات، چونكە بۆ تەواوی سنووری سلێمانی بە هەڵەبجە و  ئیدارەكانی راپەڕین و گەرمیانەوە بۆ زیاتر لە ٢٠ هەزار كارمەندی تەندروستی   ١٦ هەزار ٥٠٠ ژەمەڤاكسین  هاتووە" .  جێگری بەڕێوەبەری گشتیی تەندروستیی سلێمانی  ئەوەشی خستەڕوو، مەرج نییە  هەموو كارمەندێكی تەندروستی ئامادەبێت ڤاكسین وەربگرێت و گوتیشی، "لەنێو شاری  سلێمانی ١٢ شوێن و لە تەواوی سنووری سلێمانیش ٣٢ شوێن بۆ وەرگرتنی  ڤاكسین دیاركراوە".  هەرچەندە بەرهەمهێنانی ڤاكسینی دژە كۆرۆنا لە ئاستی دنیادا بەرەو پێشچوونی  باشی بەخۆیەوە بینیوە، بەڵام ئەوە نەبووەتە هۆی كەمبوونەوەی بڵاوبوونەوەی  كۆرۆنا.   لە سەرەتای ئەم مانگە بۆ یەکەمجار ٥٠ هەزار ڤاکسینی کۆرۆنای سینۆفارم لە چینەوە گەیشتە عێراق و لەو بڕەش پێنج هەزاری بۆ هەرێمی کوردستان بوو. دواتر لە هەفتەی رابردوو ٤٣ هەزار و ٨٠٠ ژەمە ڤاکسینی ئەسترازێنیکا گەیشتە هەرێمی کوردستان.  پێشتر وەزارەتی تەندروستی بۆ دابەشکردنی ڤاکسینەکە بەسەر هاونیشتمانیاندا ریزبەندییەکی داناوە و رایگەیاند: "سەرەتا ئەوانەی سەرووی ٩٠ ساڵانن، دوای ئەوەی ٨٠ ساڵان، ئەوەشی بچووکترە و نەخۆشی درێژخایەنی هەیە ئەویش لەپێشینە دەبێت بۆ وەرگرتنی ڤاکسینەکە، هەروەها شوێنە داخراوەکانی وەکو قوتابخانەکان و زیندانەکانیش پشکیان لەوەرگرتنی ڤاکسینەکە دەبێت. "  لە دوایین ئاماری وەزارەتی تەندروستی بۆ تووشبوون بە کۆرۆنا لە ماوەی ٢٤ کاژێری رابردوودا ٨٦٠ تووشبووی کۆرۆنا دەستنیشانکراون، ٧ تووشبوو گیانیان لەدەستداوە و ٣٩٩ تووشبووی پێشووش چاکبوونەتەوە.  لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ ـدا تاوەكو ئێستا ١٢١ هەزار و ١٧٩ كەس لە هەرێمی کوردستان تووشی كۆرۆنا بوون، لەو ژمارەیە ١٠٩ هەزار و ٢٣٤ تووشبوو چاكبوونەتەوە، سێ هەزار و ٦٦٠ تووشبووش گیانیان لەدەستداوە.