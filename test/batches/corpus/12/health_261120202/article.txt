ڤایرۆسە بێزیانەکە پارچەیەکی بۆماوەییی نووکە پڕۆتینەکانی ڤایرۆسی کۆرۆنای هەڵگرتووە و لەگەڵ خۆی دەیباتە نێو لەشی مرۆڤەوە. ئەو پارچە بۆماوەییە وا لە لەشی مرۆڤ دەکات دەست بە دروستکردنی نووکە پڕۆتینی هاوشێوەی ئەوانەی ڤایرۆسی کۆرۆنا بکات، پاشان بەرگریی لەشی مرۆڤ دژی ئەو نووکە پڕۆتینانە دەکەوێتە کار و دژەتەنیان بۆ دروستدەکات.  بەو شێوەیەش لەشی مرۆڤ ئامادە دەبێت کە ئەگەر تووشی ڤایرۆسی کۆرۆنا بوو، دژەتەنەکان ئامادەن بۆ هێرشکردنەسەری و لەنێوبردنی.  بەراورد بەو ڤاکسینانەی کە ترشی بۆماوەیی RNA بەکاردێنن. ڤاکسینەکەی ئۆکسفۆرد پێویستی بەوە نییە لە پلەی گەرمی زۆر نزمدا هەڵبگیرێت. ئەمەش وادەکات کە دابەشکردنی بەسەر جیهاندا ئاسانتر بێت.   پێکووتەی هاوبەشی زانکۆی ئۆکسفۆردی بەریتانی و کۆمپانیای ئەسترازینیکای سوێدی بە رێژەی ٩٠ % کاریگەرە؛ پێویستە هەر کەسێک دووجار وەریبگرێت، ماوەی نێوان دوو کووتانەکە ٢٨ رۆژ دەبێت، دەتوانرێت بۆ ماوەی ٣٠ رۆژ لە پلەی گەرمی ٨ پلەی سیلیزیدا هەڵبگیرێت و نرخی هەر دانەیەکی تەنیا سێ دۆلار دەبێت.