ئەمڕۆ پێنجشەممە ١٨ - ٠٢ - ٢٠٢١ حەسەن تەمیمی، وەزیری تەندروستیی عێراق لە کۆنگرەیەکی رۆژنامەڤانیدا رایگەیاند، لەگەڵ زیادبوونی ژمارەی تووشبووانی کۆرۆنا ئەوەیان بەدی کردووە کە رێژەی ٥٠ % ـی تووشبووە نوێکان بە ڤایرۆسی کۆرۆنای گۆڕاو تووشبوون.  لە بەشێکی دیکەی قسەکانیدا وەزیری تەندروستیی عێراق جەختی لە جێبەجێکردنی رێنماییە تەندروستییەکان کردەوە، هەروەها ئاماژەشی بەوەدا، پێیان باشە کە ئەو کەسانەی بەبێ دەمامک دەچنە شوێنی گشتی سزای دارایی بدرێن.   رۆژی دووشەممە ١٥ - ٠٢ - ٢٠٢١، د. حەسەن تەمیمی لە کۆنگرەیەکی رۆژنامەڤانیدا کە پەیامنێری تۆڕی میدیایی رووداویش ئامادەبوو رایگەیاند "چەند تووشبوویەکی کۆرۆنای گۆڕاو لەنێو منداڵاندا دەستنیشانکراون"، بەڵام ئاماژەی بە ژمارەی تووشبووەکان نەکردووە.   هەروەها پێشتریش حەسەن تەمیمی لە کۆنگرەیەکی رۆژنامەڤانیدا لە شاری نەجەف رایگەیاند بوو، بڵاوبوونەوەی پەتای کۆرۆنا نیگەرانیکردوون، لە چەند رۆژی رابردوودا ژمارەی تووشبووان دوو بەرامبەر زیادیکردووە و لە رۆژانی داهاتوودا پێشبینی زیاتری تووشبووانیش دەکەن.   وەزیری تەندروستیی عێراق ئاماژەی بەوەشکرد، کۆتایی مانگی شووبات، ڤاکسینی کۆرۆنا دەگات و دەست بە دابەشکردنی دەکەن و دەشڵێت، "زیاتر لە ٣٠ هەزار کارمەندی وەزارەتی تەندروستی تووشی کۆرۆنا بوون و ٨٣ کەسیان بەهۆی کۆرۆناوە گیانیان لەدەستداوە. "  لەبارەی ڤاکسینی کۆرۆنا دوێنێ حەسەن تەمیمی رایگەیاند، چاوەڕێ دەکەن یەکەم کاروانی ڤاکیسنی فایزەر دژ بە پەتای کۆرۆنا لە ١ ـی مانگی ئادار بگات، هەروەها ڤاکسینی سینۆفارمی چینیش هەفتەی داهاتوو دەگاتە عێراق.