لەو شوێنە، رۆژانە زیاتر لە ٣٠٠ بوتڵ ئۆکسجینی قەبارە جیاواز دەفرۆشرێت کە نرخەکەی لەنێوان ١١٠ بۆ ٢٠٠ دۆلارە بەپێی جیاوازی قەبارەی بوتڵەکە.  بەهادین حوسێن خاوەنی شوێنەکەیە و ٢٧ ساڵە سەرقاڵی فرۆشتنی بوتڵی ئۆکسجینە، دەڵێت، هەرگیز وەکو ئەم چەند مانگە بازاڕیان گەرم نەبووە.  بەهادین بە رووداوی گوت، ئەوان بەپێی پێویست و بەو رێژەیەی دیاری کراوە بوتڵی ئۆکسجینیان دابینکردووە، بەڵام خەڵکیش نابێت خۆپارێزی نەکات، "ئێمەش توانامان سنووردارە، خەڵک نابێت بە شێوەیەک مامەڵە بکات کە هەر ماڵە و چوار بۆ پێنج بوتڵ بکڕێت و لە ماڵەوە دایبنێت، چونکە ئەو کاتە لە توانای ئێمە و کەسیش نامێنێت کە ئۆکسجین بۆ نەخۆشەکان دابین بکەین".  بەپێی ئامارێکی تەندروستیی سلێمانی لەماوەی پێنج رۆژی سەرەتای ئەم مانگەدا تەنها لە سلێمانی ٤١٣ کەس تووشی کۆرۆنا بوون، کە ١٤٠ کەسیان لە نەخۆشخانەکان خەوێندراون و ٣٨ کەسیش گیانیان لەدەستداوە. ئەو ئامارانەش تەندروستیی سلێمانییان نیگەران کردووە.  د. یاد نەقشبەندی، گوتەبێژی تەندروستیی سلێمانییە، بە رووداوی راگەیاند، لە ماوەی چوار رۆژدا ٢٨ کەس گیانیانلەدەستداوە هەروەها ١٢٦ کەسیش لە نەخۆشخانەکان خەوێندراون. "خۆپارێزی بۆ کەمترین ئاست دابەزیوە و زۆرینەی ئەو هاونیشتمانیانەی کە تووشی کۆرۆنا دەبن، تاوەکو نیشانە سەختەکانی کۆرۆنایان تێدا دەرنەکەوێت، ناچن بۆ نەخۆشخانە، هەروەها لە هیچ وڵاتێکیش وەکو هەرێمی کوردستان ئەوەندە زوو دەستنەکرا بە کردنەوەی شوێنە گشتییەکان کە ئەوە هەڵەیەکی گەورە بوو".  شەوی رابردوو یاد نەقشبەندی، گوتەبێژی تەندروستیی سلێمانی لە هەژماری خۆی لە فەیسبووک رایگەیاند، گیانلەدەستدانی ١٢ تووشبووی کۆرۆنا لە ٢٤ کاژێردا لە سلێمانی و ٤٠ تووشبوو لە ٥ رۆژدا، "زەنگێکی مەترسیدارە".  لە نەخۆشخانەی شەهید تاهیر پێداویستییەکانی پشکنین و شیکاری پشکنینەکان بەپێی پێویست بەردەستە، بەڵام جێگەی نەخۆش نەماوە و دۆخی نەخۆشەکانیان زۆر خراپە.  ئازاد هەورامی، بەڕێوەبەری نەخۆشخانەی شەهید تاهیر عەلی والی بەگ باسی لەوەکرد، لە رووی پێداویستیی پزیشکییەوە کێشەمان هیچ نییە و دۆخەکە باشە، بەڵام زۆری ژمارەی تووشبووەکان هەموو شتێکی خراپ کردووە و نەخۆشخانەکەمان پڕبووە و ئەگەر هاونیشتیمانیان بەردەوام بن لە گوێنەدان بە خۆپارێزی ئەوا ئامارەکانی تووشبوون و مردنیش زۆر زیاتر دەبێت".  لەماوەی دوو مانگی رابردودا زیاتر لە پێنج هەزار تووشبووی کۆرۆنا چاکبوونەتەوە، بەڵام کەمتر لە ١٥٠٠ کەسیان پلازمایان بەخشیوە، ئەوەش ئەوەندەی دیکە پرۆسەی زوو چاکبوونەوەی تووشبووانی کۆرۆنای خاوکردووەتەوە.