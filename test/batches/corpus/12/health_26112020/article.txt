رێکخراوەکە جگە لە پێگەیشتووان داوا دەکات منداڵان و هەرزەکارانیش رۆژانە کاژێرێک راهێنانی جەستەیی بکەن و لە شاشە ئەلیکترۆنییەکان دوور بکەونەوە.  رێکخراوی تەندروستیی جیهانی هەڵمەتێكیشی راگەیاندووە بە ناوی "هەموو جووڵەیەک گرنگە" و دەڵێت پێویستە خەڵک لە هەموو تەمەنەکان قەرەبووی ئەو رۆژانە بکەنەوە کە جەستەیان بێچالاکی بووە و مەترسیی نەخۆشی لەسەریان زیاتربووە.  رودیگێر کریچ بەڕێوەبەری بەشی بەهێزکردنی تەندروستی لە رێکخراوەکە دەڵێت: "چالاکی جەستەیی و راهێنان نەک تەنیا لە نەخۆشییەکانی دڵ و شەکرەی جۆری دوو و شێرپەنجە دەتپارێزێت، بەڵکو دەبێتە هۆی کەمکردنەوەی خەمۆکی و دوو دڵی و لە مەترسیی زەهایمەریش دوورت دەخاتەوە".  بەپێی راپۆرتی رێکخراوەکە نزیکەی ٨٠ % ـی گەنجان بەپێی پێویست راهێنانی جەستەیی ناکەن، فیۆنا پۆڵ، بەڕێوەبەری بەشی راهێنانی جەستەیی لە رێکخراوەکە دەڵێت: "ئەو رێنماییانە گرنگن بۆ هەموو ئەوانەی لەکاتی کەرەنتین و قەدەخەی هاتووچۆ تووشی بێزاری و نیگەرانی بوون، راهێنانەکانیش نەک بۆ جەستە بۆ مێشکیشمان گرنگن".