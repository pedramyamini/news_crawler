بەریتانیا بووە پێنجەمین وڵات لەسەر ئاستی جیهان کە ژمارەی قوربانییانی کۆرۆنا لە ١٠٠ هەزار کەس تێپەڕێت. بۆریس جۆنسن لە گوتارێكدا کە لەنێو نووسینگەی سەرۆکوەزیران لە لەندەن پێشکەشیکرد رایگەیاند، "من وەکو سەرۆکوەزیران بەرپرسیارێتی تەواو لە هەموو کارێك حکومەت ئەنجامیداوە وەردەگرم"، هەروەها بەڵێنی ئەوەی دا کاربکەن بۆ کەمکردنەوەی ژمارەی تووشبووان و قوربانییانی ڤایرۆسەکە.  تاوەکو ئێستا لە بەریتانیا زیاتر لە ٣ ملیۆن و ٦٨٩ هەزار کەس تووشی کۆرۆنا بوون، لەو ژمارەیەش ١٠٠ هەزار و ١٦٢ کەس گیانیان لەدەستداوە و زیاتر لە ملیۆنێک و ٦٦٢ هەزار کەسی دیکە چاکبوونەتەوە.  بەریتانیا یەکەم وڵات بوو کە مۆڵەتی دابەشکردنی ڤاکسینی کۆرۆنای بە کۆمپانیای فایزەر دا، لە ٨ - ١٢ - ٢٠٢٠ هەڵمەتی کوتان لە ٧٠ سەنتەری پزیشکی لە سەرانسەری بەریتانیا دەستیپێکرد. جگە لە ڤاکسینی فایزەر، بەریتانیا ڤاکسینی ئەسترازینکا و مۆدێرنای پەسندکردووە.  بەپێی ئاماری بلومبێرگ تاوەکو ئێستا زیاتر لە حەوت ملیۆن و ٣٢٥ هەزار ژەم ڤاکسینی کۆرۆنا لە بەریتانیا دابەشکراوە. هەروەها لە ئاستی جیهانیشدا تاوەکو ئێستا نزیکەی ٧١ ملیۆن و ٣٠٠ هەزار ژەم ڤاکسین دابەشکراوە.