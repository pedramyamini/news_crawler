دکتۆر جوان مستەفا، هاوسەرۆکی دەستەی تەندروستی لە بەڕێوەبەرایەتیی خۆسەر ئەمڕۆ هەینی لە راگەیێندراوێکدا رایگەیاند، " ٣٧ کەسی دیکە تووشی ڤایرۆسی کۆرۆنا بوون، کە ٢٣ تووشبوویان نێرن و تووشبووەکانی دیکەش مێن، تووشبووەکان لە شارەکانی قامیشلۆ، دێرک، حەسەکە، دربێسیێ، منبج و شەهبا تۆمارکراون".  هاوسەرۆکی دەستەی تەندروستی لە بەڕێوەبەرایەتیی خۆسەر راشیگەیاند: " ١٤ تووشبووی دیکەی ڤایرۆسی کۆرۆنا چاکبوونەوە، بەڵام ٧ تووشبووی دیکەی ڤایرۆسەکە لە شارەکانی حەسەکە، قامیشلۆ و تەبقە گیانیان لەدەستدا".  بەپێی دەستەی تەندروستی لە بەڕێوەبەرایەتیی خۆسەر، تاوەکو ئێستا ١٥ هەزار و ٨٣٣ تووشبووی کۆرۆنا لە رۆژئاوای کوردستان و ناوچەکانی دیکەی ژێر دەسەڵاتی هەسەدە تۆمارکراون، هەزار و ٦٢٠ کەس لەو تووشبووانە چاکبوونەتەوە، ٥٧٨ تووشبوویان گیانیان لەدەستداوە.  لە ئاستی سووریاش، تاوەکو ئێستا ٢٢ هەزار و ٦٣١ تووشبووی کۆرۆنا تۆمارکراون، ١٦ هەزار و ٦٦١ تووشبوویان چاکبوونەتەوە و ١٥٨٣ تووشبووشیان گیانیان لەدەستداوە.