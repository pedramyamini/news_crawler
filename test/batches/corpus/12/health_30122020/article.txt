هەرچەندە رێژەی سەرکەوتنی ڤاکسینەکەی وەکو ڤاکسینەکانی فایزەر - بایۆنتێک و مۆدێرنا نییە، بەڵام پەیمانگەی پەکین بۆ بەرهەمە بایۆلۆژییەکان ئاماژەی بەوە کردووە کە ڤاکسینەکە هێندە باشە کە بتوانرێت وەک ڤاکسینێکی سەرکەوتوو هەژمار بکرێت.  ڤاکسینە هاوبەشەکەی کۆمپانیاکانی فایزەری ئەمریکی و بایۆنتێکی ئەڵمانی رێژەی سەرکەوتنی ٩٥ % ـی بەدەستهێناوە، لە لایەکی دیکەشەوە ڤاکسینی کۆمپانیای مۆدێرنای ئەمریکی رێژەی سەرکەوتنی ٩٤.٥ % ـی بەدەستهێناوە.  دوای پشتگیریکردنی ڤاکسینی سینۆفارم لەلایەن پەیمانگەی پەکین، داوا لە ئیدارەی دەرمانی چینی کراوە توێژینەوە لەسەر ڤاکسینەکە بکات بۆ ئەوەی مۆڵەتی بەکارهێنانی پێبدرێت.  جگە لەو ڤاکسینە لە چین ڤاکسینی سینۆڤاک یەکێکی دیکەیە لەو ڤاکسینانەی لە قۆناخی کۆتایی تاقیکردنەوەدایە و هاوکات لە بەڕازیلیش تاقیکردنەوە لەسەر کاریگەرییەکەی و رێژەی سەرکەوتنی ڤاکسینەکە بەردەوامە.   سەرەڕای ئەوەی کە تاوەکو ئێستا مۆڵەت بە ڤاکسینی سینۆڤاک نەدراوە، بەڵام لە چین زیاتر لە ملیۆنێک کەس بە ڤاکسینی پەسەندنەکراو کوتراون کە حکومەتی چین وەک بەکارهێنانی فریاگوزاری ئاماژەی پێکردووە و کارمەندانی پزیشكی وەریدەگرن.  هەرچەندە لە چین دەگوترێت کاریگەریی ڤاکسینەکە % ٧٩ بووە، بەڵام هەمان ئەو ڤاکسینە چینییە لە ئیمارات تاقیکردنەوەی لەسەر کراوە و پێش مانگێک ئاماژە بەوە کرابوو کە ڤاکسینەکە کاریەگرییەکەی % ٨٦ ـە.