لەگەڵ دابەشکردنی ڤاکسینی جۆنسن ئاند جۆنسن، ئەمریکا دەستیشی کردووە بە پلانی نوێی کوتانی گشتی، تەمەنی کوتان لە ٧٠ ساڵەوە دابەزیوە بۆ ٥٠ ساڵ. بەم جۆرە لە ئەمریکا هەموو ئەوانەی تەمەنیان لە سەرووی ٥٠ ساڵەوەیە دەتوانن ڤاکسین وەربگرن.  هەروەها ئەوانەشی کە نەخۆشییەکی دیاریکراویان هەیە، تەنانەت ئەگەر تەمەنیشیان ١٨ ساڵان بێت دەتوانن ڤاکسین وەربگرن.  فراوانکردنی پلانی کوتان بە ڤاکسین لە ئەمریکا لەکاتێکدایە کە جۆ بایدن، سەرۆکی ئەمریکا پێش دوو رۆژ گوتی تاوەکو کۆتایی مانگی ئایار نزیکەی تەواوی خەڵکی ئەمریکا بە لایەنی کەمەوە ژەمێکی ڤاکسینی دژە کۆرۆنا وەردەگرن.  ڤاکسینی جۆنسن ئاند جۆنسن بەپێچەوانەی ڤاکسینەکانی مۆدێرنا و فایزەر کە پێویستە دوو ژەم بەکاربهێنرێن، تەنیا یەک ژەمی بەکاردەهێندرێت.  بەپێی ئامارەکانی بلومبێرگ، تاوەکو ئێستا لە سەرانسەری جیهان زیاتر لە ٢٧٩ ملیۆن ڤاکسینی کۆرۆنا دابەشکراوە و لە ریزبەندییەکەدا ئەمریکا پێشەنگی وڵاتانی گرتووە کە زیاتر لە ٨٢ ملیۆن ڤاکسینی دابەشکردووە.   بەپێی راپرسییەکی هاوبەشی نێوان ئاژانسی هەواڵی ئەسۆشیەتد پرێس و زانکۆی شیکاگۆ، نزیکەی % ٦٧ ـی ئەمریکییەکان رازین ڤاکسین وەربگرن ١٥ % یان دڵنیان کە وەریناگرن و % ١٧ ـیان دەڵێن رەنگە وەرینەگرن.   زۆربەی ئەوانەی کە ڤاکسین رەتدەکەنەوە یان گومانیان لە وەرگرتنی هەیە، دەڵێن ئەوان لە کاریگەری و سەلامەتی ڤاکسین دڵنیا نین. لە نێو چینی گەنجانی ئەمریکا، ئەوانەی کە بڕوانامەی زانکۆیان نییە، رەشپێستەکان و کۆمارییەکان رێژەی رەتکرنەوەی ڤاکسین بەرزە.  دکتۆر ئەنتۆنیۆ فاوچی، گەورە پسپۆڕی بواری نەخۆشییە گوازراوەکان پێشتر گوتبووی کە دەبێت لەنێوان % ٧٠ تاوەکو % ٨٥ی دانیشتووانی ئەمریکا ڤاکسین وەربگرن بۆ ئەوەی کۆرۆنا بوەستێنرێت کە تاوەکو ئێستا نزیکەی ٤٧٠ هەزار ئەمریکی کوشتووە.