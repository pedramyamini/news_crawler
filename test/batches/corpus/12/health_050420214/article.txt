لە بڕگەی ئەمجارەی "گفتوگۆی رۆژانە" کە رۆژان ئەبوبەکر پێشکەشی دەکات، بە میوانداری هەریەک لە دکتۆر موئەیەد ئاغالی میرزا، سەرپەرشتیاری گشتیی چارەسەری نەخۆشی کۆرۆنا لە دهۆک، د. گزنگ کاکل، پسپۆڕی نەخۆشییەکانی ژنان و منداڵبوون و د. دانا سەعید، پزیشکی پسپۆڕی هەناو لە ئەڵمانیا تاوتوێی هۆکارەکانی بە سەختی تووشبوونی گەنجان بەراورد بە رابردوو، مەترسیی کۆرۆنا لەسەر ئافرەتانی دووگیان و میکانزمەکانی خۆپارزێ و بەکارهێنانی پێکوتە کرا.  دکتۆر موئەیەد ئاغالی میرزا ئاماژە بەوەش دەکات: بەشێکی زۆری تووشبووان نیشانەکانیان سەختە و پێویستیان بە ئامێری هەناسەدان و چاودێری چڕ هەیە، پسپۆڕی نەخۆشییەکانی ژنان و منداڵبوونی هۆکارە مەترسیدارەکانی ئافرەتانی تووشبوو لە کاتی دووگیانیدا بۆ هەبوونی نەخۆشی دیکە دەگەڕێنێتەوە، پزیشکی پسپۆڕی هەناویش پێیوایە کوشندەتربوونی ڤایرۆسە گۆڕاوەکە پەیوەندی بە زۆری ژمارەی تووشبوونەوە هەیە، ئەگەرنا لە رێژە دەتوانین بڵێین هەروەکو یەک وان.  بە گوتەی سەرپەرشتیاری گشتیی چارەسەری نەخۆشی کۆرۆنا لە دهۆک، "زۆربەی تووشبووانی ئێستا گەنجن و تەمەنیان لەنێوان ٢٠ بۆ ٣٥ ساڵیدایە، تووشبووانی پێشووتر کەسانی بە تەمەن بوون و ئەوان بە سەختی تووش دەبوون، بەڵام ئێستا دەبینین کەسانی گەنج دێنە لای ئێمە بە سەختیش تووشبوونە و رەوشی تەندروستییان مەترسیدارە، بەشێکی زۆریشیان پێویستیان بە ئامێری هەناسەدان و یەکەی چاودێریی چڕ هەیە. لە کاتێکدا هیچ نەخۆشییەکی دیکەیان نییە".  لەبارەی بەکارهێنانی نێرگەلە سەرپەرشتیاری گشتیی چارەسەری نەخۆشی کۆرۆنا لە دهۆک ئاماژە بەوە دەدات "هەندێک لەوانەی کە رەوشی تەندروستییان تێکدەچێت دەبینی بەکارهێنەری نێرگەلەن، ژمارەی نێرگەلەکێشەکان ئەوانەی کە رەوشی تەندروستیان تێکدەچێت زۆر زیاترە بەراورد بە جگەرەکێشەکان".  سەبارەت بەو دوو دڵییەی لای خانمان بە گشتی و ئافرەتانی دووگیان دروستبووە، لەگەڵ مەترسی کۆرۆنا لەسەر ئافرەتانی دووگیان. د. گزنگ کاکل، پسپۆری نەخۆشییەکانی ژنان و منداڵبوون گوتی: " ئافرەتی دووگیان وەکو هەر کەسێکی دیکە ئەگەری ئەوەی هەیە تووشی کۆرۆنا ببێت، بەڵام ئەو ئافرەتە دووگیانانەی تووشی کۆرۆنا دەبن ئەگەری ئەوە هەیە نیشانەکانیان بە سەختی لەسەر دەربکەوێت، چونکە هەندێک گۆڕانکاری فسیۆلۆجی لە جەستەی ئافرەتی دووگیان روودەدات و کاریگەریی لەسەر سیستەمی بەرگریی کەسەکە دروست دەکات".  لە بەشێکی دیکەی قسەکانیدا گزنگ کاکل ئاماژە بەوە دەدات: "بەپێی توێژینەوەکان خۆشبەختانە دوو لەسەر سێی ئەو ئافرەتانەی تووشی کۆرۆنا دەبن بە سووکی تووشدەبن، بەڵام هەندێکیان زۆر بەسەختی تووشدەبن، بە تایبەت ئەوانەی لەگەڵ دووگیانیدا دووچاری نەخۆشی دیکە دەبن، وەکو شەکرە و بەرزبوونەوەی پەستانی خوێن، ئەمانەش تووشی هەناسەتەنگی دەبن و پێویستیان بەوە دەبێت لە یەکەی چاودێری چڕ بخەوێندرێن".  بە گوتەی پسپۆرەکەی نەخۆشییەکانی ژنان و منداڵبوون، "مەرج نییە هەموو جارێک ئەو ئافرەتە دووگیانانەی تووشی کۆرۆنا دەبن، مەترسی بۆ سەر کۆرپەکەیان هەبێت، بەپێی توێژینەوەکان زۆربەی ئەو ئافرەتانەی پشکنینەکەیان پۆزەتیڤ بووە، مەرج نییە کۆرپەکەیان تووشبووبێت، بەپێی ئەو پشکنینانەی بۆ ئافرەتی دووگیان کراوە، دەرکەوتووە لە شیرەکەیدا ڤایرۆسەکەی نەبووە، لەو ئاوەی کە لە دەوروپشتی منداڵەکە لەنێو منداڵدان هەیە ڤایرۆسەکەی تێدا نەبووە".   لەبارەی تەمەنی ئافرەتە دووگیانەکانەوە دکتۆر گزنگ کاکل ئاماژە بەوە دەدات، "ئافرەتی دووگیان ئەگەر تەمەنی لە ٣٥ ساڵ زیاتر بێت، ئەگەر قەڵەو بێت، ئەگەر دووچاری شەکرە بێت لەکاتی دووگیانی یان خۆی شەکرەی هەبێت، یان رەبووی هەبێت یان هەوکردنی سییەکانی هەبێت، ئەمانە زیاتر دووچاری کێشەکان دەبن لە کاتی دووگیانیدا. ئافرەت هەبووە لە کاتی دووگیانیدا تووشی کۆرۆنا بووەو بە سووکی گرتوویەتی و منداڵەکەی لە دایک بووە و هیچ کێشەیەکی نەبووە".  دکتۆر دانا سەعید، پزیشکی پسپۆڕی هەناوە لە ئەڵمانیا و بەشداری بەرنامەی گفتوگۆی رۆژانە بوو، ئەو باسی دۆخی ئەوروپای کرد و دەڵێ: "لە ئەوروپا رێژەکی بەرچاو بڵاوبوونەوە هەیە، لە ئەڵمانیا رۆژانە دوو هەزار کەس تووش دەبن، ئەوە راستە کە بەخێرایی و تووندتر بڵاو دەبێتەوە، خێرایی بڵاوبوونەوەکەی ٧٠ % زیاترە لە کۆرۆنای پێشوو، بەڵام ئەمە بە مانای ئەوە نایەت ئەو جۆرە نوێیەی کۆرۆنا خەڵک زیاتر دەکوژێت، بەشێوەیەک دەتوانین بڵێن خەڵک زیاتر دەکوژێت، چونکە رێژەی ئەوانەی کە تووشی دەبن گەلێک زیاترە لەوانەی تووشی کۆرۆنا نۆرماڵەکە دەهاتن".  سەبارەت بە رێکارەکانی خۆپارێزی، ئەو پزیشکە پسپۆرەی هەناو لە ئەڵمانیا دەڵێت: "ئەوروپا قەدەخەی هاتووچۆی تەواویان کردووە، پێویستە قەدەخەی هاتووچۆ جێبەجێ بکرێت، هاوکات خەڵک ماسک بەکاربهێنێت، لەگەڵ دوورکەوتنەوە لە یەکدی مەتر و نیوێک بۆ دوو مەتر، دەبێت رێگە بە گردبوونەوە و ئاهەنگ و پرسە نەدرێت".  سەبارەت بە کاریگەریی پێکوتە و ئەو دوودڵییەی لەنێو خەڵک و تەنانەت پزیشک و کارمەندانی کەرتی تەندروستی هەیە لەسەر بەکارهێنانی پێکوتەکانی دژ بە کۆرۆنا، دکتۆر دانا سەعید گوتی: "جۆرەکانی ڤایزەر مۆدێرنا، جۆری باشن و خەڵک لە ئەڵمانیا وەریان دەگرێت، ئەو نیگەرانییەی هەبوو لەسەر جۆری ئەسترازێنیکا هەبوو، نزیکەی ٢ ملیۆن کەس لە ئەڵمانیا پێکوتەی ئەسترازێنیکایان وەرگرتووە، لەو دوو ملیۆن کەسە ٣٩ کەس تووشی خوێن مەیین بووە، لەو ٣٩ کەسەش ٩ کەسیان مردوون، بۆیە بۆ ماوەیەک پێکوتەی ئەسترازێنیکایان راگرت، سەرەتا پێکوتەی ئەسترازێنیکایان دەدا بە گەنجەکان تاوەکو تەمەنی ٦٠ ساڵی، بەڵام ئێستا ئەوانەی تەمەنیان سەرووی ٦٠ بێت بە پێکوتەی ئەسترازێنیکا دەکوترێن. لێرەش ئەو دوودڵییە هەیە خەڵکی وەری ناگرن".