پرۆفیسۆر پاوڵ لێنەر لە زانکۆی کامبریجی بەریتانی لەبارەی گەشەی ڤایرۆسی کۆرۆنا لە جەستەی مرۆڤدا دەڵێت، "ڤایرۆسەکە واتلێدەکات کە لووتت ببێتە کارگەی دروستکردنی ڤایرۆس، لەکاتێکدا هیچ هەست بە نەخۆشی ناکەیت".  مرۆڤ بەشێوەیەکی ئاسایی کاتێک هەست بە تەنێکی بێگانە دەکات لەنێو جەستەیدا، ئەو خانەی کە ڤایرۆس یان بەکتریاکەی تێدایە دەست بە رژاندنی ئینتەفیرۆن دەکات کە وەکو زەنگێکی ئاگادارکردنەوەیە بۆ خانەکانی دیکە، بەڵام لە سەرەتاکانی تووشبوون بە نەخۆشیی کۆرۆنا، ڤایرۆسەکە ناهێڵێت خانەکان بە خێرایی ئینتەفیرۆن دەربدەن، پاوڵ لێنەر لەوبارەیەوە دەڵێت، "ڤایرۆسەکە هێندە بەباشی رێگری لە دەردانی ئینتەفیرۆن دەکات کە کەسی تووشبوو هیچ هەست بە نەخۆشی ناکات".  هەستنەکردن بە نەخۆشی لەلایەکەوە بۆ تووشبووەکە مەترسیدارە، لەلایەکی دیکەشەوە بۆ کەسانی دەوروبەری. کاتێک کەسێک تووشی نەخۆشییەک دەبێت، بەهۆی وەڵامدانەوەی جەستە بۆ ڤایرۆس یان بەکتریاکە کەسی تووشبوو هەست بە نەخۆشی دەکات و کەسانی دەوروبەری خۆیانی لێدەپارێزن.  بەپێی لێکۆڵێنەوەکانی پرۆفیسۆرەکەی زانکۆی کامبریج، ئەوەی کە "زۆرتر" ڤایرۆسەکە مەترسیدار دەکات ئەوەیە، پێش ئەوەی کەسی تووشبووی کۆرۆنا هەست بە نەخۆشییەکە بکات، توانای گواستنەوە ڤایرۆسەکەی هەیە، لەوبارەیەوە پڕۆفیسۆرەکەی زانکۆی کامبریج دەڵێت، "ئەوە تاکتیکێکی زیرەکانەیە بۆ بڵاوبوونەوە، کەسی تووشبوو لە ماڵەوە دانانیشێت، چونکە هەست بە نەخۆشی ناکات، بەڵكو دەچێتە دەرەوە و ڤایرۆسەکە دەگوازێتەوە".  بەو هۆیەوە ڤایرۆسەکە لە ماوەی کەمتر لە ساڵێک لە سەرانسەری جیهان بڵاوبووەوە، تاوەکو ئێستا زیاتر لە ٤٨ ملیۆن کەس لە ٢١٦ وڵات و هەرێم تووشی نەخۆشییەکە بوون.  نەخۆشیی کۆرۆنا رەنگە ببێتە هۆی مردنی کەسی تووشبوو، تاوەکو ئێستا زیاتر لە ملیۆنێک و ٢٠٠ هەزار کەس بەهۆیەوە گیانیان لەدەستداوە، بەڵام ئەوەی کە بەشێک لە لێکۆڵەرانی نیگەران کردووە ئەوەیە کە ئەوانەشی لە نەخۆشییەکە چاکدەبنەوە، جەستەیان ناگەڕێتەوە دۆخی ئاسایی.  پرۆفیسۆر ماورۆ جیاکا لە کۆلێژی کینگس لەندەن دەڵێت، کاتێک کەسێک لە هەڵامەت چاکدەبێتەوە، جەستەی دووبارە دەست بە دروستکردنەوەی خانە زیانپێگەیشتووەکان دەکات، "بەڵام لەکاتی چاکبووەنەوە لە کۆرۆنا ئەوە روونادات".  بەشێک لەوانەی لە کۆرۆنا چاکدەبنەوە بۆ ماوەیەک هەست بە ئازار لە ماسولکە و جومگەکانیان دەکەن، تەنانەت رەنگە کەسی چاکبووەوە تووشی کێشەی هەناسەدان ببێت.