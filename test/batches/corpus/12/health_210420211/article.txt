رۆژی سێشەممە، ئاژانسی دەرمانی ئەوروپا رایگەیاند ئەوان بەباشی دەزانن کە کۆمپانیای جۆنسن ئەند جۆنسن ئاگادارکردنەوەیەک لەسەر ڤاکسینەکەی بە بکڕەکانی بدات کەوا ڤاکسینەکە بە دەگمەن دەبێتە هۆی روودانی جەڵتە.   هەروەها جەختی لەوە کردەوە کە سوودەکانی ئەو ڤاکسینە لە مەترسییەکانی زیاترن، ئەوەش وایکرد کە پێنوێنی پشکەکانی کۆمپانیا دەرمانسازە ئەمریکیەکە  ٢.٦ % بەرزبووەوە.   هەفتەی رابردوو، دوای ئەوەی کە تووشبوونی شەش ژنی وەرگری ڤاکسینەکە بە جەڵتە تۆمارکرا، دامەزراوە تەندروستییەکانی ئەمریکا دابەشکردنی ڤاکسینەکەیان بە شێوەیەکی کاتی راگرت و کۆمپانیاکەش بڕیاریدا دابەشکردنی ڤاکسینەکە لە ئەوروپا بوەستێنێت.   رۆژی سێشەممە کۆمپانیای جۆنسن ئەند جۆنسن رایگەیاند کە لەسەر پاکەتی ڤاکسینەکانی ئاگادارکردنەوەیەک دەنووسێت بۆ ئەوەی خەڵک لە کاریگەرە لاوەکییە دەگمەنەکانی بەرهەمەکەیان هۆشیاربکەنەوە. هەروەها باسی لەوەش کرد کە دەست بە ناردنی ڤاکسین بۆ یەکێتیی ئەوروپا، نەرویج و ئایسلەند دەکاتەوە.