جێگری وەزیری تەندروستی ئێران داوا لە خەڵک دەکات چوونە دەرەوەیان بۆ سەیران بوەستێنن و دەڵێت؛ "ئەگەر سەیرانکردن خەڵک بەم شێوەیە درێژەی هەبێت، ئەگەری دەستپێکردنی شەپۆلی چوارەمی کۆرۆنا لە ئێران زۆرە".  بەپێی راگەیاندنی زانکۆی پزیشکی پارێزگاکانی رۆژهەڵاتی کوردستان، دۆخی بەشێک لە شارەکانی ئەو پارێزگایانە لە پرتەقاڵی و مەترسیدارەوە بەرەو دۆخی سوور و زۆر مەترسیدار هەڵکشاوە و ئەگەری زیادبوونی پەتای کۆرۆنای گۆڕاو لە زۆربەی شارەکانی رۆژهەڵاتی کوردستانیش هەیە.   جەواد ئاقازادە، سەرۆکی زانکۆی پزیشکی پارێزگای ورمێ دەڵێت، پەتای بڵاوبووەوەی کۆرۆنا لە پارێزگای ورمێ لە جۆری کۆرۆنای گۆڕاوە و ئەوەش دەگەڕێتەوە بۆ رێژەی کەمیی پابەندبوونی دانیشتووانی ئەو پارێزگایە کە بۆ ٥ % دابەزیوە و دەشڵێت، ئەگەری ئەوە هەیە ٢ شاری ورمێ و نەغەدە بچنە دۆخی سوور و زۆر مەترسیدارەوە.   ئەوە لە کاتێکدایە رووجێرد لە پارێزگای لۆرستان، دێلۆڕان لە پارێزگای ئیلام و ئیسلاماوا لە پارێزگای کرماشان چوونە دۆخی سوور و زۆر مەترسیدارەوە.     بەپێی ئامارەکانی وۆڵدۆمیتەر تاوەکو ئێستا لە ئێران زیاتر لە ملیۆنێک و ٨٣٨ هەزار تووشبووی کۆرۆنا تۆمارکراوە، لەو ژمارەیەش ٦٢ هەزار کەسیان گیانیان لەدەستداوە، هەروەها ملیۆنێک و ٥٧٧ هەزار و ٤٠٨ کەسیش چاکبوونەتەوە.