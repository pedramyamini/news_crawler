بەپێی بڕیاری بەریتانیا، هاووڵاتییەکانی خۆی دەتوانن لە دانیمارکەوە بگەڕێنەوە بۆ وڵاتەکەیان، بەڵام دەبێت ١٤ رۆژ کەرەنتین بکرێن. گرانت شاپس، وەزیری گواستنەوەی بەریتانیا دەڵێت، "بڕیاری داخستنی رێگەکانی هاتووچۆ زۆر بەخێرایی جێبەجێدەکرێن، چونکە پاراستنی سەلامەتی هاووڵاتییە بەریتانییەکان لە پێشینەی کارەکانمانن".  ژیب کۆفۆد، وەزیری دەرەوەی دانیمارکیش بڕیارەکەی بەریتانیا بە "هەنگاوێکی گرنگ" دادەنێت، بەرپرسانی تەندروستیی وڵاتەکەش دەڵێن، لەنزیکەوە کار لەگەڵ رێکخراوە تەندروستییەکان دەکەن بۆ رێگریکردن لە بڵاوبوونەوەی ڤایرۆسەکە.  بەپێی زانیارییەکانی رێکخراوی تەندروستیی جیهانی جگە لە دانیمارک، لە پێنج وڵاتی دیکە تووشبووی ڤایرۆسەکە دەستنیشانکراون. ئێستا ڤایرۆسەکە گەیشتووەتە ئەمریکا، هۆڵەندا، ئیسپانیا، ئیتاڵیا و سوێد و مەترسی زیاتر بڵاوبوونەوەی هەیە، "ئەگەر بەخێرایی رێگریی لێنەکرێت".  دوای ئەوەی ڤایرۆسی کۆرۆنا لە مرۆڤەوە بۆ ئەو ئاژەڵە گوازراوەتەوە، لەنێو لاشەی ئاژەڵەکەدا چەند گۆڕانکارییەکی بەسەردا هاتووە، بە گوتەی بەشێک لە پسپۆڕان وایلێهاتووە بەهێزتربێت، واتە ئەگەر ئەو کەسانەی لەشیان بەرگریی دژی کۆرۆنا پەیداکردووە تووشی ئەم جۆرە نوێیە ببن، بەرگرییەکەیان ناتوانێت دژی بووەستێتەوە، چونکە پێکهاتەی ڤایرۆسەکە جیاوازە و لەشی مرۆڤ پێویستی بەوە دەبێت دژە تەنی نوێ دژی دروستبکات.  هەروەها یەکێکی دیکە لە مەترسییەکان ئەوەیە، تەنانەت ئەگەر ئەو ڤاکسینانەی کە ماوەی نزیکەی ساڵێکە کاریان لەسەر دەکرێت ئامادەش بن بۆ بەکارهێنان، رەنگە هیچ سوودیان دژی ئەو جۆرە نوێیەی کۆرۆنا نەبێت.   سومەیە سوامیناسان، سەرۆکی زاناکان لە رێکخراوی تەندروستیی جیهانی دەڵێت، "جارێ زووە بڕیار لەسەر ئەوە بدرێت کە ئەو ڤاکسینانەی دروستدەکرێن کاریگەرییان لەسەر ئەو جۆرە نوێیە دەبێت یان نا".  لە دانیمارک چەندین کێڵگەی تایبەت بە بەخێوکردنی ئاژەڵی مینک هەن و ساڵانە ١٧ ملیۆن کەوڵی ئەو گیاندارە هەناردەی دەرەوە دەکات. ٤٠ % ی تووکی مینک لە جیهاندا لە دانیمارک هەناردە دەکرێت و چین و هۆنگ کۆنگیش گەورەترین هاوردەکاری ئەو بەرهەمەن.  نیگەرانییەکانی ڤایرۆسە نوێیەکە حکومەتی دانیمارکی ناچارکردووە کە ١٥ ملیۆن دانە لەو گیاندارە بکوژێت، ئەمەش بەگوێرەی حکومەتی ئەو وڵاتە، بایی ٧٨٥ ملیۆن دۆلاری ئەمریکی زیان لە ئابووریی وڵاتەکەیان دەدات.