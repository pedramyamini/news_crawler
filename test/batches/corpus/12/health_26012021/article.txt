فارس بریفكانی، ئەندامی لێژنەی تەندروستی و ژینگە لە پەرلەمانی عێراق بە تۆڕی میدیایی رووداوی راگەیاند: "عێراق گرێبەستێكی بۆ كڕینی ملیۆنێك و ٥٥٠ هەزار ژەمە پێكوتە لەگەڵ كۆمپانیای فایزەر واژۆكردوە و لە كۆتایی مانگی داهاتوودا دەگاتە عێراق، هەروەها گرێبەستێكیشی لەگەڵ كۆڤاكس واژۆكردووە بۆ كڕینی ١٦ ملیۆن ڤاکسین، کە رەنگە بەرهەمی کۆمپانیای ئەسترازینیكا، سینۆفارم یان فایزەر بێت".  بەگوتەی بریفكانی، رۆژی دووشەممە ٢٥ - ١ - ٢٠٢١ وەزارەتی تەندروستی فەرمانی بە كۆمپانیای كیمادیا داوە بە پەلە ٨ ملیۆن پێكوتەی دیكە بكڕێت.  بریفکانی ئاشکرای کرد: "تاوەكو كۆتایی مانگی ئاداری داهاتوو ٢٥ ملیۆن و ٥٥٠ هەزار ژەمە پێكوتە دەگاتە عێراق، ئەو بڕەش بەشی ١٢ ملیۆن و ٧٢٥ هەزار هاووڵاتی عێراقی دەكات، چونكە هەر هاووڵاتییەك دەبێ دووجار پێكوتە وەربگرێت، بۆ ئەوەی بە تەواوی كاری خۆی بكات و كۆنتڕۆڵی ڤایرۆسەكە بكات. "  سەبارەت بە بەشی هەرێمی كوردستان بریفكانی گوتی: "لەگەڵ وەزارەتی تەندروستی عێراق گەیشتووینەتە قۆناخی كۆتایی كە دەبێ بەشی هەرێمی كوردستان گونجاو بێت، هەرچەندە هێشتا بڕەكەی دیارینەكراوە، بەڵام دڵنیاین بەجۆرێك دەبێت وەزارەتی تەندروستیی هەرێمی كوردستان بەشی خۆی بە دروستی پێدەگات. "  رۆژی ٢٠ - ١ - ٢٠٢١ سەیف بەدر، گوتەبێژی وەزارەتی تەندروستی عێراق بە تۆڕی میدیایی رووداوی راگەیاند "دەستەی نیشتمانیی هەڵبژاردنی دەرمان لە عێراق رێگەی بە بەکارهێنانی پێکوتەی ئەسترازینکای بەریتانی و سینۆفارمی چینی دا، بۆ خێرا بەرەنگاربوونەوەی پەتای ڤایرۆسی کۆرۆنا لە عێراق".  هەروەها گوتی: "بڕیارە مانگی داهاتوو یەکەم کاروانی ڤاکسینی کۆمپانیای فایزەر بگاتە عێراق، کە ١ ملیۆن و ٥٠٠ هەزار پێکوتەیە، دوای گەیشتنیشی بەپێی رێژەی دانیشتووان بەسەر هەموو پارێزگاکان و هەرێمی کوردستان دابەشدەکرێت".  ڤاکسینی ئەسترازینکا، کە بەرهەمی زانکۆی ئۆکسفۆردە لە بەریتانیا و چەندین وڵاتی دیکە رێگە بە بەکارهێنانی دراوە، پێکوتەکە نرخەکەی هەرزانە و کۆگاکردنی بەراورد بە پێکوتەکانی مۆدێرنا و فایزەر بایۆنتێک ئاسانترە، ئەمەش بۆ وڵاتێکی وەکو عێراق گونجاوە، کە ژێرخانێکی باشی هەڵگرتنی ڤاکسینی نییە و بەدەست قەیرانی دارایییەوە دەناڵێنێت.