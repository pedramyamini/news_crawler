د. سێس بێرکلی، بەڕێوەبەری گشتیی گرووپی GAVI جیهانی دەڵێت "ئەگەر وڵاتێک هەبێت کە ژمارەیەکی زۆری خەڵکەکەی نەکوترابن، ئەوە نەک تەنها دەبێتە هەڕەشە بۆ وڵاتەکە، بەڵکو دەبێتە هەڕەشە بۆ هەموو جیهان، چونکە ئەوە جۆری نوێی ڤایرۆسی کۆرۆنا دروستدەکات، وەکو ئێستا دەیبینین".  کێشەکە ئەوەیە ٧٥ % ی ئەو یەکە ڤاکسینانەی کۆرۆنا کە لە جیهاندا هەیە لە دەستی ١٠ وڵاتی دەوڵەمەندی جیهاندان، لەکاتێکدا ١٣٠ وڵاتی هەژار و تازەپێگەیشتوو تەنانەت یەک یەکەی پێکوتەی کۆرۆنایان پێنەگەیشتووە. بەگوێرەی نەتەوە یەکگرتووەکان، ئەگەر سیستەمی بەرهەمهێنان و دابەشکردنی ڤاکسین بەم شێوازەی ئێستا بێت، ئەوە بەردەستبوونی ڤاکسینی پێویست بۆ زۆرینەی خەڵک لە وڵاتێکی وەکو باشووری کوردستان و عێراق تاوەکو ساڵی ٢٠٢٣ یش دوادەکەوێت.  ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت "ئەوەی پێویستە هەبێت، پلانێکی کوتان و ڤاکسینکردنی جیهانییە کە وا بکات ڤاکسین لەکاتی خۆی و بە نرخێکی گونجاو بگاتە هەموو جێگەیەک".  ئەم وەڵامەی سکرتێری گشتیی نەتەوە یەکگرتووەکان بۆ رووداو دوای ئەنجامدانی کۆبوونەوەیەکی تایبەتی ئەنجوومەنی ئاسایشی نێودەوڵەتی هات کە تێیدا بۆ ئەمریکا پەیمانیدا بەشداری لە پرۆگرامێکی تایبەتی نەتەوە یەکگرتووەکان بکات بۆ گەیاندنی ڤاکسینی پێویست بۆ وڵاتە هەژار و تازە پێگەیشتووەکان.  ئەنتۆنی بلینکن، وەزیری دەرەوەی ئەمریکا رایگەیاند "ویلایەتە یەکگرتووەکانی ئەمریکا کار لەگەڵ هاوبەشەکانی دەکات لە هەموو جیهان بۆ زیادکردنی بەرهەمهێنان و دابەشکردنی ڤاکسین، هەروەها بۆ بەردەستکردنی پێکوتە بۆ گرووپە پشتگوێخراوەکان؛  بەڵام چین و هیندستان و رووسیا زیاتر لە چوار مانگە دەستیان کردووە بە هەڵمەتێکی فراوان بۆ گەیاندنی ڤاکسین بەو وڵاتانەی کە توانای تەکنەلۆژیا و دارایی پێویستیان نییە".  بە گوتەی وانگ یی، وەزیری دەرەوەی چین "چین پێکوتەی بۆ ٢٢ وڵات هەناردە کردووە. لە هەمان کاتدا توانا پیشەسازییەکانی خۆی بەکارهێناوە بۆ یارمەتیدانی وڵاتانی دیکە لە بەرهەمهێنانی ڤاکسین لە چین یاخود وڵاتانی خۆیان".  نەتەوە یەکگرتووەکان دەڵێت، تەنها بۆ ساڵی ٢٠٢١ پێویستمان بە پێنج ملیار دۆلارە بۆئەوەی بتوانین یارمەتیی وڵاتانی تازەپێگەیشتووی وەکو باشووری کوردستان و عێراق بدەین بۆ دەستپێکردنی هەڵمەتی کوتانی دژی پەتای کۆرۆنا.