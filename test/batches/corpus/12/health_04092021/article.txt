ئەوە یەکەمجارە بەرپرسانی پزیشکیی پارێزگای ورمێ باس لە نەبوونی ڤاکسین لەو پارێزگایەدا دەکەن. هەفتەی رابردوو بەرپرسانی پزیشکی پارێزگاکانی سنە و کرماشان لە رۆژهەڵاتی کوردستان و ژمارەیەک پارێزگای دیکەی ئێران باسیان لە نەبوونی ڤاکسینی کۆرۆنا کرد.  سەرۆکی زانکۆی زانستی پزیشکی ورمێ ئێوارەی رۆژی هەینی ٣ - ٩ - ٢٠٢١ ئەو پرسەی لە کۆبوونەوە لەگەڵ وەزیری تەندروستیی ئێران باسکرد.  بەهرام عەینوڵڵاهی، وەزیری تەندروستیی ئێران ئێوارەی رۆژی هەینی ٣ - ٩ - ٢٠٢١ هەندێک لە نەخۆشخانەکانی شاری ورمێی بەسەر کردەوە و گوتی: تاوەکو رۆژی یەکشەممە نزیکەی ١٥ ملیۆن ژەم ڤاکسین هاوردە دەکرێ و بەسەر پارێزگاکاندا دابەش دەکرێ.  وەزیری تەندروستیی ئێران گوتی: "کاری لەپێشینەی وەزارەتی تەندروستی خێراترکردنی وەرگرتنی ڤاکسین دەبێت لە لایەن خەڵکەوە.  بەهرام عەینوڵڵاهی رۆژی چوارشەممەی هەفتەی رابردوو گوتی: ٢٧ ملیۆن قورچکی یەکەمی کۆرۆنا بەکارهاتووە و دەبێت ٩٣ ملیۆن قورچکی دیکەش لە خەڵک بدرێت.  لە پارێزگای ورمێ، ٦٣١ هەزار کەس ژەمی یەکەم و ٢٨١ هەزار کەس هەردوو قورچکی پێکوتەی کۆرۆنایان وەرگرتووە.  بەهرام عەینوڵڵاهی گوتیشی: زانکۆکانی زانستیی پزیشکی ناوچە سنوورییەکانی ئێران بەگوێرەی پێویست پێشکەوتوو نین، یەک لەوانەش زانکۆی زانستیی پزیشکیی ورمێیە.  وەزیری تەندروستیی ئێران دەڵێ: نەخۆشخانەکانی پارێزگای ورمێ لەڕووی هێزی مرۆییەوە کێشەی گەورەیان هەیە و هاوکات لەگەڵ پەرەپێدانی کەرەستەی پزیشکی نەخۆشخانەکان، دەبێت گرنگی بە هێزی مرۆیی و دامەزراندنی خەڵکی خۆجێیی بدرێت.