راوێژکارە پزیشکییەکانی ئەمریکا لە پانێڵێکی ئیدارەی دەرمان و خۆراک، شەوی رابردوو دەنگیان لەسەر بەکارهێنانی ڤاکسینی مۆدێرنا داوە و پێشنیازیان کردووە، ئیدارەکە دەتوانێت سەرەتای هەفتەی داهاتوو مۆڵەت بە ڤاکسینی مۆدێرناش بدات بۆئەوەی لە پاڵ ڤاکسینی فایزەر لەو وڵاتە دابەشبکرێت.  لەو پانێڵەدا ٢٠ شارەزا و راوێژکاری پزیشکی بەشدارییان کرد، هەمووشیان بە کۆی دەنگ و ٢٠ دەنگی بەڵی پێشنیازیان کرد، ڤاکسینی مۆدێرنا مۆڵەتی پێبدرێت.  بەگوێرەی میدیاکانی ئەمریکاش رۆژی دووشەممەی داهاتوو ئیدارەی دەرمان و خۆراک مۆڵەت بەو ڤاکسینە دەدات.  مۆڵەتدان بەو ڤاکسینەش وادەکات دابەشکردن و کوتانی خەڵک لە ئەمریکا بە ڤاکسین فراوانتر ببێت.  هەر لەوبارەیەوە دەسەڵاتدارانی ویلایەتی تەکساس رایانگەیاند، لەگەڵ دەستپێکردنی دابەشکردنی ڤاکسینی مۆدێرنا ئاستی کوتانی خەڵک بە ڤاکسین بەرزدەکەنەوە. تەنیا لەو ویلایەتە تاوەکو کۆتایی ئەم مانگە، دەتوانرێت یەک ملیۆن کەس بە ڤاکسین بکوترێت.