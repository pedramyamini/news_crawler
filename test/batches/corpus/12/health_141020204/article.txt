بۆردی جێبەجێکاری بانکی جیهانی رۆژی چوارشەممە ئاشکرایکرد، ئەو بانکە جیهانییە بۆ هاوکاریکردنی وڵاتانی تازەپێگەیشتوو لەپێناو بەرزکردنەوەی توانای پشکنین، بەدەستهێنان و گواستنەوەی ڤاکسینی کۆرۆنا و گەیاندنی بە هاووڵاتییانی خۆیان، ١٢ ملیار دۆلاری ئامادەکردووە.  سەبارەت بە کارپێکردنی ئەو پارەیە و کارکردن بۆ گەیاندنی ڤاکسین بەو وڵاتانەش، بانکی جیهانی ئاماژەی بەوە کردووە کە لە مانگی حوزەیرانی ساڵی داهاتووەوە دەست بە پرۆسەی گواستنەوە و گەیاندنی ڤاکسین دەکات.  هەروەها بانکەکە دەیەوێت لە ساڵی داهاتوودا زیاتر لە یەک ملیار ڤاکسین بۆ وڵاتانی تازەپێگەیشتوو لە جیهاندا بکڕێت و دابەشی بکات. ئەم هاوکارییەش بەشێکە لە پرۆگرامی وەڵامدانەوەی خێرای بانکی جیهانی سەبارەت بە پەتای کۆرۆنا.  ئەو ١٦٠ ملیار دۆلارەی کە بەگشتی خەرجدەکرێت، جگە لە پەتای کۆرۆنا، بۆ رووبەڕووبوونەوەی چەند نەخۆشییەکی دیکەی وەکو ڤایرۆسی ئێچ ئای ڤی، مەلاریا و نەخۆشییە گوازراوەکانی دیکە بەکاردەهێنرێت.  بەپێی پرۆگرامی بانکی جیهانی، کۆی ئەو پارەیەش لە ماوەی ١٥ مانگدا بۆ هاوکاریکردنی نزیکەی ١٠٠ وڵاتی جیهان خەرجدەکرێت.