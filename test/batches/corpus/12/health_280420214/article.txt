د. رەهێڵ فەرەیدوون، بریکاری وەزارەتی تەندروستیی هەرێمی کوردستان، بە تۆڕی میدیایی رووداوی راگەیاند، بڕیارە رۆژانی یەکشەممەی هەموو هەفتەیەک بەشی هەرێمی کورستان لە ڤاکسینی کۆرۆنا لە بەغداوە بگاتە هەولێر و دواتر دابەشدەکرێت.  بەرپرسەکەی وەزارەتی تەندروستیی هەرێمی کوردستان روونیشیکردەوە، هەشت سەنتەری وەرگرتنی ڤاکسینیان هەیە و هەفتەیەک ڤاکسین بۆ شەش سەنتەر دێت و هەفتەی دواتر بۆ دوو سەنتەرەکەی دیکە دێت.  سەرەتای ئاداری ئەمساڵ یەکەم باری ڤاکسینی کۆرۆنا گەیشتە هەرێمی کوردستان و هاونیشتمانیان هەرسێ جۆری ڤاکسینەکە (فایزەر، ئەسترازێنیکا و سینۆفارم)یان وەرگرتووە.  د. رەهێڵ فەرەیدوون گوتیشی "ئەو پشکەی بەر ئێمە دەکەوێت لە جۆرێک ڤاکسینەوە بۆ یەکێکی دیکە جیاوازە، بە نموونە لە ڤاکسینی کۆرۆنا لە جۆری ئەسترازێنیکا پشکی هەرێمی کوردستان لە ١٢ % ی کۆی ئەو بەشەی دەگاتە عێراق کەمتر بووە، هەرچی پشکی هەرێمی کوردستانە لە ڤاکسینی جۆری فایزەر، زۆر کەمترە لەو رێژەیە".  سەبارەت بە جیاوازییەکان ئەو بەرپرسە لە وەزارەتی تەندروستی رایگەیاند، وەزارەتی تەندروستیی عێراق بەپێی رێژەی دانیشتووان و رێژەی تووشبوون دیاریی دەکات.  د. رەهێڵ فەرەیدوون ئاماژەی بەوەش کرد "بەپێی ستاندارد و بڕیارەکانی رێکخراوی تەندروستیی جیهانی، دەبێت تاوەکو کۆتایی ئەمساڵ رێژەی ٢٠ % ی دانیشتووان ڤاکسینی کۆرۆنایان وەرگرتبێت، لە ساڵی ٢٠٢٢ ش دەبێت رێژەی ٥٠ % ی دانیشتووان ڤاکسینیان وەرگرتبێت".  ئاماری گشتیی وەزارەتی تەندروستیی هەرێمی کوردستان، تایبەت بە ڤایرۆسی کۆرۆنا:  پشکنینەکان: ١٦٢٢٥٥٣ پشکنین  ئەوانەی لەژێر چارەسەردان: ١٩٥٣٤ کەس