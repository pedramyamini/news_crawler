لە هاتنی ڤاکسین بۆ عێراق هەرێمی کوردستان پشکی خۆی دەبێت و هاوکات لەگەڵ کۆمپانیاکانیش لەسەر هێڵن بۆ کڕینی ڤاکسین جیا لەو ڤاکسینەی لە عێراقەوە بۆ هەرێمی کوردستان دەنێردرێت.  دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان، لە کاتی بەشداریکردنی لە بوڵتەنی هەواڵە تەندروستییەکانی تۆڕی میدیایی رووداو لەبارەی هاتنی شەپۆلێکی دیکەی کۆرۆنا بۆ هەرێمی کوردستان و گومان کردن لە جۆرە نوێیەکەی کۆرۆنا بۆ هەرێمی کوردستان و ناسینەوەی لە رێگەی پشکنینەوە، رایگەیاند: "تاوەکو ئێستا تووشبووی ڤایرۆسی کۆرۆنای گۆڕاو لە هەرێمی کورستان تۆمار نەکراوە، بەڵام بەهۆی ئەوەی هاتووچۆ لەگەڵ عێراق و وڵاتاندا بەردەوامە، دوور نییە ئەو ڤایرۆسە بگاتە هەرێمی کوردستانیش".  هەروەها ئاسۆ حەوێزی دەشڵێت: "لە هەرێمی کوردستان لەڕووی ئامێر و شێوازی دەستنیشانکردن، دەتوانین ڤایرۆسی کۆرۆنای گۆڕاو دەستنیشان بکەین و ئێمە لە وەزارەتی تەندروستی پێشبینی هاتنی شەپۆلێکی دیکەی کۆرۆنا دەکەین، بەڵام پێویست بە ترس و دڵەڕاوکێ ناکات، ئەگەر خۆمان بپارێزین تەنانەت ئەوەی تووشی ڤایرۆسە گۆڕاوەکەش بێت کەمترین کەس لە دەوروبەری تووش دەکات، ئەگەر تووشبووە تۆمارکراوانمان کەم بێت بە دڵنیاییەوە تووشبووی تووند کەم دەبێت".  گوتەبێژەکەی وەزارەتی تەندروستیی هەرێمی کوردستان رەتیدەکاتەوە ڤایرۆسی کۆرۆنای گۆڕاو مەترسیدارتر بێت و دەڵێت: "هیچ بەڵگەیەکی زانستی ئەوەی نەسەلماندووە کە ڤایرۆسی کۆرۆنای گۆڕاو مەترسیدارتر بێت، بەڵام ئەوەی سەلماندووە کە خێرایی بڵاوبوونەوەی زیاترە، نیشانەکانی لە چینی گەنج و منداڵان زیاتر دەمێنێتەوە، هەروەها کاریگەریی لەسەر لەشیان و هێزی بەرگریی ئەو چینەش زیاترە، بۆیە پێویست بە ترس و دڵەڕاوکێ ناکات، تەنیا ئەوەیە رێکارەکانی خۆپارێزی بگرینەبەر، بۆ ئەوەی ئەگەر هاتوو شەپۆلێکی دیکەش بێت و چەند بەهێزیش بێت لەسەر هاونیشتمانیانی هەرێمی کوردستان، بتوانین ئاستی مەترسیدارێتی ئەو شەپۆلە کەم بکەینەوە".  سەبارەت بە کاتی هاتنی ڤاکسین بۆ کوردستان و میکانزمی وەزارەتی تەندروستی بۆ دابەشکردنی ڤاکسینەکان، ئاسۆ حەوێزی گوتی: "ئێمە بە بەردەوام لەگەڵ وەزارەتی تەندروستیی حکومەتی فیدڕاڵیی عێراقی لەسەر هێڵین بۆ هاتنی ڤاکسین، ئێمە لە هەوڵداین لەو ڤاکسینەی دێت پشکی هەرێمی کوردستان بەدەستبهێنین، هەر قۆناخێک لە ڤاکسین بگاتە عێراق ئێمە وەکو هەرێمی کوردستان پشکی خۆمان هەیە".  گوتەبێژی وەزارەتی تەندروستیی هەرێمی کوردستان لەبارەی چۆنێتی دابەشکردنی ڤاکسنین دەڵێت: بەپێی ستانداردی جیهانی سەرەتا ئەوانە ڤاکسین وەردەگرن کە "گرووپی مەترسیداری" پێدەگوترێت، ئەوانیش پزیشکان و کارمەندان و فەرمانبەرانی تەندروستین، ئەوانەی کە راستەوخۆ مامەڵە لەگەڵ تووشبووانی کۆرۆنا دەکەن، گرووپی دووەم هێزە ئەمنییەکان دەبن، گرووپی سێیەمیش بەساڵاچووان و ئەوانەی نەخۆشیی درێژخایەنیان هەیە، ئەوەش بەو مانایە نایێت کە ئەوانەی دیکە دەرفەتی وەرگرتنی ڤاکسینیان نابێت، زۆر شوێنی دیکە هەیە داخراوە ئەوانیش پێویستیان بە وەرگرتنی ڤاکسین دەبێت، بەڵام هەنگاو بە هەنگاو ڤاکسین وەردەگرن.  بە گوتەی ئاسۆ حەوێزی جیا لەو پشکەی لەلایەن حکومەتی عێراق لە ڤاکسین بە هەرێمی کوردستان دەدرێت ئەوانیش هەوڵی کڕینی ڤاکسین دەدەن و دەڵێت: "دانیشتنمان لەگەڵ زۆر کۆمپانیا کردووە، دانیشتنەکانیش بەردەوام دەبن، چونکە پرۆسەی هێنانی ڤاکسین کەمێک مارکێتینگەکەی ئەستەم و ئاڵۆزە، هەوڵی دابینیکردنی باشترین جۆری ڤاکسین دەدەین، بە سوپاسیشەوە سەرۆکی حکومەتی هەرێمی کوردستان و ئەنجوومەنی وەزیران پاڵپشتی ئێمەن لەو هەنگاوە، هەموو پاڵپشتیەکی دارایی ئێمەش دەکەن بۆ بەدەستخستن و کڕینی ڤاکسین بۆ هاونیشتمانیانمان لە هەرێمی کوردستان".