جێنیفەر هاڵەر لە مانگی ئادار خۆبەخشانە ژیانی خۆی خستەمەترسییەوە و گوتی، "ئامادەم ڤاکسینم لەسەر تاقی بکرێتەوە".  ئێستا جێنیفەر یەکێکە لەو ٤٥ خۆبەخشەی کە دوای ڤاکسینەکەی مۆدێرنا هەست بە سەلامەتی دەکەن.  جێنیفەر هاڵەر تاقیکردنەوەکەی لە ١٦ ـی مانگی ئادار لەسەر کراوە، دەڵێت "بۆ من زۆر سادەبوو. بۆ وەرگرتنی یەکەم ژەمە ڤاکسین چوومە ژوورەوە و دوای چوار هەفتە دووەم ژەمە ڤاکسینم وەرگرت. دوای ئەوە هەموو مانگ بۆ پشکنینی خوێن گەڕاومەتەوە. لەپاڵ ئەمەشدا، هەستم بە سەلامەتی و خۆشحاڵی کردووە".  کۆمپانیای مۆدێرنای ئەمریکی رایگەیاندووە، ڤاکسینەکەیان ٩٤.٥ % کاریگەرە و رێگری لە تووشبوون بە کۆرۆنا دەکات. هەفتەیەک پێشتر کۆمپانیای فایزەری ئەمریکی کە لەگەڵ بایۆنتێکی ئەڵمانی ڤاکسینێکی بەرهەمهێناوە، رایگەیاند، ڤاکسینی ئەوان ٩٠ % کاریگەرە، ئەم کۆمپانیایانە ئێستا هەوڵ بۆ بەدەستهێنانی مۆڵەت دەدەن بۆ ئەوەی ڤاکسینەکەیان بۆ دۆخی فریاگوزاری بەکاربێنن تاوەکو پەسند دەکرێت و بەسەر خەڵکیدا دابەشی دەکەن.  نیل بڕاونین خۆبەخشێکی دیکەیە کە ڤاکسینەکەی لەسەر تاقیکراوەتەوە، دەڵێت، "ئەمە هەواڵێکی ناوازەیە، زۆر خۆشحاڵم کە من بەشێکم لەو پرۆسەیە و هەوڵیش دەدەم جۆرێک لە ئاشتی بۆ ئەم جیهانە بەرهەمبهێنم".  ئەگەر ئەو ڤاکسینە پەسند بکرێت، یەکەمجار دەدرێتە ئەمریکییەکان کە زیاتر لە ١١ ملیۆنیان تووشی کۆرۆنا بوون و زیاتر لە ٢٤٥ هەزاریان بە کۆرۆنا مردوون. ئیدارەی خۆراک و دەرمانی ئەمریکاش رایگەیاندووە، کۆتایی ئەمساڵ کۆمپانیای مۆدێرنا و فایزەر دەبنە خاوەنی ڤاکسینی کۆرۆنا.   کۆتایی ٢٠٢٠ مۆدێرنا ٢٠ ملیۆن ژەم ڤاکسین بەرهەمدەهێنێت، کۆمپانیای فایزەر و بایۆنتێکیش ٥٠ ملیۆن ژەم. مۆدێرنا تاقیکردنەوەی لەسەر ٣٠ هەزار خۆبەخش کردووە و پڕۆسەکەش بەردەوامە، هێشتا زووشە بزانرێت ڤاکسینەکەی مۆدێرنا و فایزەر چەندە لەنێو جەستەی مرۆڤدا خۆی دەگرێت.  لە قۆناخی سێیەم و کۆتایی تاقیکردنەوەی ڤاکسینەکە، مۆدێرنا تاقیکردنەوەی ڤاکسینەکەی لەسەر زیاتر لە ٣٠ هەزار کەسی خۆبەخش ئەنجامدا و سەرجەم تاقیکردنەوەکانی هەرسێ قۆناخەکانی تاقیکردنەوەی ڤاکسینەکەی لە پرۆتۆکۆلێکی تایبەتدا هەفتە بە هەفتە بڵاودەکردەوە، ئەوەش لە چوارچێوەی پرەنسیپی شەفافیەت کە رێکخراوی تەندروستیی جیهانی لە کۆمپانیاکانی دروستکردنی دەرمان و ڤاکسین داوایان دەکات.  دۆناڵد ترەمپ، سەرۆکی ئەمریکاش لەبارەی ڤاکسینەکەی مۆدێرنا لە تویتێکدا باسی لەوە کرد، دۆزینەوە مەزنەکانی ڤاکسین لەژێر چاودێریی ئەودا بووە و دەڵێت "لە ئەمریکا ڤاکسینێکی دیکە سەرکەوتنی تۆمار کرد، بەڵام تکایە بیرتان بێت ئەم دۆزینەوە مەزنانە هەمووی لەژێر چاودێریی مندا بووە". بە گوتەی ئەو "پەتا چینییەکە" لەنێو دەبات.   دۆزینەوەی ڤاکسینەکان لەکاتێکدان، بەپێی ئامارەکانی وۆڵد مێتەر، تاوەکو ئێستا ٥٥ ملیۆن و ٣٤٩ هەزار و ٦٧٤ کەس لە جیهان وەک تووشبووی کۆرۆنا دەستنیشانکراون کە ٣٨ ملیۆن و ٤٩٣ هەزار و ٦٤٩ کەسیان چاکبوونەتەوە و ملیۆنێک و ٣٣٢ هەزار و ٣٢٨ کەس گیانیان لەدەستداوە.  ژمارەی تووشبووان لە ئەمریکاش ١١ ملیۆن و ٥٣٨ هەزار و ٥٧ کەسن کە ٢٥٢ هەزاریان گیانیان لەدەستداوە.   ئێستا ئەمریکییەکان خەریکی ئامادەکارین بۆ جەژنی سوپاسگوزاری و کۆرۆناش بە تووندی لە وڵاتەکەی داوە، سەرۆکی هەڵبژیردراوی ئەمریکاش "تکا" لە خەڵک دەکات دەمامک ببەستن و لە ژوورێکدا زیاتر لە ١٠ کەس کۆنەبنەوە.  جۆ بایدن، لە دێلاوێر بە رۆژنامەڤانانی راگەیاند، تەنانەت لەنێو خێزانەکەی خۆیشیدا پەیوەندییەکانی سنووردارکردوون بۆ تەنیا سەردانی کچ و کوڕ و نەوەکانی، دەڵێت هەوڵبدەن لە کریسمدا پێنج کەس یان ئەو پەڕی ١٠ کەس زیاتر کۆنەبنەوە.  سەرۆکی هەڵبژێردراوی ئەمریکا دڵنیاییشی دایە خەڵک کە سەری ساڵی داهاتوو پێکەوە دەبن و "هیچ مەترسییەک نامێنێت" ئەوەش، وەکو ئاماژەیەک بۆ بەردەستبوونی پێکوتەی کۆرۆنا لە ساڵی داهاتوودا.  قۆناخەکانی دروستکردنی پێکوتەی کۆرۆنا:  کۆمپانیاکانی بەرهەمهێنانی پێکوتە دژی کۆرۆنا بەردەوامن لە رکابەری بۆ دروستکردنی پێکوتە لە خێراترین کاتدا، تاوەکو ئێستا نزیکەی ١٤١ پێکوتە دژی نەخۆشیی کۆڤید - ١٩ پەرەی پێدراوە. پێکوتەکان بۆ ئەوەی گونجاوبن بۆ بەکارهێنان دەبێت بە سێ قۆناخدا تێپەڕن. بەشێوەیەکی گشتی دروستکردنی پێکوتە زیاتر لە ساڵێک دەخایێنێت، بەڵام زاناکان هەوڵدەدەن پێکوتەی کۆرۆنا خێراتر لەو کاتە دروستبکەن، و هەندێک لە کۆمپانیاکان تاقیکردنەوەکانی قۆناخی یەکەم و دووەم لە یەککاتدا دەکەن.  پێکوتە پێکهاتووە لە بەکتریا یان ڤایرۆسی لاوازکراو یان مردوو کە توانای تووشکردنیان لەدەستداوە. کاتێک پێکوتە لە کەسێک دەدرێت جەستەی کەسەکە بەو جۆرە بەکتریا یان ڤایرۆسە ئاشنادەبێت و لەکاتی تووشبوون بەو بەکتریا یان ڤایرۆسە بەخێرایی دەیناسێتەوە و سیستەمی بەرگریی چالاکدەبێت. بەوجۆرەش کەسەکە خێرا وەڵامی نەخۆشییەکە دەداتەوە و پارێزراو دەبێت.   قۆناخی پێش تاقیکردنەوەکان: پێش ئەوەی پێکوتە لەسەر مرۆڤ تاقیبکرێتەوە، پێویستە سەرەتا بڕێكی دیاریکراوی بدرێت لە مشک یان مەیموون بۆ ئەوەی زاناکان دڵنیا ببنەوە لە چالاککردنی سیستەمی بەرگریی. ئێستا ٨٧ پێکوتەی دژی کۆرۆنا لەم قۆناخەدان، بەشێکیشیان لە قۆناخەکانی تاقیکردنەوەن لەسەر مرۆڤ.  دوای ئەوەی ئەنجامی تاقیکردنەوە لەسەر ئاژەڵ سەرکەوتوو بوو، پێکوتەکە لەسەر دەیان کەس تاقیدەکرێتەوە. نزیکەی ٣٨ پێکوتەی دژی کۆرۆنا تاقیکردنەوەی ئاژەڵیان تێپەڕاندووە و لەم قۆناخەدان.  لەم قۆناخەدا پێکوتەکە لەسەر سەدان کەس تاقیدەکرێتەوە، دەبێت کەسی پیر و منداڵ لەنێو بەشداربوواندا هەبن. تاوەکو ئێستا ١٧ پێکوتە گەیشتوونەتە ئەم قۆناخە.  لە دوایین قۆناخی تاقیکردنەوەکاندا، پێکوتەکە لەسەر هەزاران کەس تاقیدەکرێتەوە، دوای تاقیکردنەوەکە ماوەیەک چاوەڕێدەکەن تاوەکو دەردەکەوێت بەشداربووان تووشی ڤایرۆسەکە دەبن یان نا. تاوەکو ئێستا ١٢ پێکوتە لەم قۆناخەدا ماونەتەوە و دوای سەرکەوتنیان لە تاقیکردنەوە بۆ بەکارهێنان ئامادە دەبن.  قبووڵکراوی سنووردار: بەشێک لە کۆمپانیاکان پێش ئەوەی ئەنجامی تاقیکردنەوەی قۆناخی سێیەم تەواوبێت، بانگەشەی ئەوە دەکەن کە پێکوتەکەیان سەرکەوتووە و ئامادەیە بۆ بەکارهێنان. بەشێک لە بەرپرسان و لایەنە تەندروستییەکان هۆشداری لە بەکارهێنانی ئەو پێکوتانە دەدەن، تاوەکو ئێستا شەش پێکوتە لەم قۆناخەدان.   قبووڵکراو: بەرپرسان و لایەنە تەندروستییەکانی هەر وڵاتێک پێداچوونەوە بۆ ئەنجامی تاقیکردنەوەکان دەکەن. ئەگەر ئەنجامەکانیان پشتڕاستکردەوە، مۆڵەتی بەرهەمهێنان بە کۆمپانیاکان دەدەن.  دوای ئەوەی پێکوتەکان ئەو سێ قۆناخەیان تێپەڕاند بەرپرسانی تەندروستی لێکدانەوە و لێکۆڵێنەوە لەسەر تاقیکردنەوەکان دەکەن، و دەست بە بەرهەمهێنانی دەکەن.