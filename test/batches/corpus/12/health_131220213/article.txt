سەڵتەنە ئەحمەد و کچەکەی بە ناوی کوردستان رەحیم ئەمڕۆ لە نەخۆشخانەی قەڵا لە کەلار دوای تووشبوونیان بە کۆرۆنا گیانیان لەدەستدا. سالار عەزیز، ئامۆزای کوردستان رەحیم بە تۆڕی میدیایی رووداوی راگەیاند، ئەو دوو تووشبووە لە ٢٧ - ١١ - ٢٠٢١ تووشی کۆرۆنا بوون، دوای ٣ رۆژ لە تووشبوونیان لە نەخۆشخانەی قەڵا خەوێنران. سەڵتەنە نەخۆشیی درێژخایەنی هەبوو، بەڵام کچەکەی هیچ نەخۆشییەکی نەبوو.  عەدنان زەهاوی، سەرپەرشتیاری نەخۆشخانەی قەڵا تایبەت بە کۆرۆنا بە تۆڕی میدیایی رووداوی گوت، ئەو دایک و کچە بەهۆی دابەزینی ئاستی ئۆکسجینیان گیانیان لەدەستداوە.  سەرپەرشتیاری نەخۆشخانەی قەڵا ئاماژەی بەوەشدا، ئەمساڵ ٢٥٠٠ کەس لە نەخۆشخانەکەیان خەوێنراون کە ٣٢٢ کەسیان بە پەتای کۆرۆنا گیانیان لەدەستداوە، هەروەها ئێستاش ١٨ تووشبووی کۆرۆنا لە نەخۆشخانەی قەڵان و باری تەندروستییان جێگیرە، رۆژانە نزیکەی پێنج تووشبووی دیکەش داخڵی نەخۆشخانەکە دەکرێن.