لەدوای دۆزینەوەی ڤایرۆسە گۆڕاوەکە لە بەریتانیا لە ٨ ـی مانگی ١٢ی رابردوو، رۆژبەڕۆژ ژمارەی ئەو وڵاتانەی کە ڤایرۆسەکە تێیاندا بڵاودەبێتەوە روو لە زیادبوون دەکەن و تورکیا بووە وڵاتی ژمارە ٣٣ و حکومەتی ئەو وڵاتە بڕیاری داخستنی فڕۆکەخانەکانی بەڕووی گەشتەکان لە بەریتانیاوە دا.  تاوەکو ئێستا زۆربەی تووشبووان لە وڵاتانی ئەوروپان و لەوانەش بەریتانیا، بەلجیکا، ئیسپانیا، سوێد، سویسرا، دانیمارک، فینلاند، فەرەنسا، ئەڵمانیا، ئایسلاند، ئیتالیا، ئێرلاند، ماڵتا، هۆڵەندا، پورتوگال و نەرویج.  لە ئاسیاش، چین، هیندستان، ژاپۆن، ئوردن، لوبنان، ئیسرائیل، پاکستان، سێنگاپور، کۆریای باشوور، ئیمارات، تایوان و ئوسترالیا.  لە کیشوەری ئەمریکا، ویلایەتە یەکگرتووەکانی ئەمریکا، کەنەدا، بەرازیل و چیلی.  هاوکات ژمارەی ئەو وڵاتانەی کە گەشتەکانیان بەڕووی بەریتانیادا داخستوون، لە ٤٠ وڵات تێپەڕیون و هەروەها ژمارەیەک وڵات دەستیانکردووە بە داخستنی فڕۆکەخانەکانیان بەڕووی گەشتیارانی ئەو وڵاتانەی کە تێیدا ڤایرۆسە گۆڕاوەکە دۆزراوەتەوە.  شەوی رابردووش، فەخرەدین کۆجا، وەزیری تەندروستیی تورکیا رایگەیاند، ١٥ تووشبووی کۆرۆنای گۆڕاو لە وڵاتەکەیان تۆمارکراوە کە لە بەریتانیاوە سەردانی تورکیایان کردووە. گەشتکردنیش لە بەریتانیاوە بۆ تورکیا بۆ ماوەیەکی کاتی راگیراوە.  لەڕووی زانستییەوە جیاوازیی ڤایرۆسە گۆڕاوەکەی کۆرۆنا لەگەڵ ڤایرۆسی کۆرۆنا خێراییەکەیەتی کە بەگوتەی زانایان بەڕێژەی لە % ٧٠ زیاترە و لەڕووی کاریگەری و ئاستی مەترسییەکانی سەر مرۆڤ هاوشێوەی ڤایرۆسەکەی پێشووە.