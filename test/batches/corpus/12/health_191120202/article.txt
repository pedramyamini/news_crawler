ئەمریکا زۆرترین تووشبوون و گیانلەدەستدانی بە کۆرۆنا لە سەرانسەری جیهان تۆمارکردووە، ژمارەی گیانلەدەستدان بە کۆرۆنا نزیکەی دوو هێندەی سەربازە کوژراوەکانی ئەمریکایە لە جەنگی جیهانیی یەکەم، تاوەکو ئێستا زیاتر لە ٢٥٠ هەزار کەس بە کۆرۆنا گیانیان لە دەستداوە لە وڵاتەکە.  تووشبوون بە کۆرۆنا و مردنیش لە چەند هەفتەی رابردوو لە ئەمریکا زۆر بەخێرایی لە بەرزبوونەوەدایە، کاتیلین ریڤێرس، ڤایرۆسناس لە سەنتەری جۆن هۆپکینس لەبارەی دۆخی تەندروستیی ئەمریکا دەڵێت، "بەداخەوە، کەوتووینەتە نێو خراپترین دۆخ لەوەتەی ئەم قەیرانە سەریهەڵداوە. "  ئەلێکس ئازار، وەزیری تەندروستی و خزمەتگوزارییە مرۆییەکانی ئەمریکا لەبارەی ڤاکسینی کۆمپانیای فایزەر و مۆدێرنا دەڵێت، "ئێستا دوو ڤاکسینی سەلامەتمان هەن کە بڕیارە لەلایەن ئیدارەی خۆراک و دەرمان پەسەند دەکرێن. بڕیارە لە چەند هەفتەی داهاتوو دابەشدەکرێن، تاوەکو کۆتایی مانگی کانوونی دووەم، پێشبینی دەکەین ٤٠ ملیۆن ژەمی هەردوو ڤاکسینەکان ئامادەبن، ئەو ژمارەیەش بەسە بۆ ئەوەی کەسانی زۆر پێویستی لە ئەمریکا پێ بکوتین، بەدڵنیاییەوە لەدوای ئەوەش لە بەرهەمهێنان بەردەوام دەبین. "  بڕیارە سەرەتا ڤاکسین بەسەر ئەو کەسانەدا دابەشبکرێت کە زیاتر پێویستیان پێیەتی، ئەو کەسانە پزیشک و پەرستار و کەسانی بەتەمەن دەگرنەوە. دکتۆر ئوگور شاهین، بەڕێوەبەری گشتیی بایۆنتێک لەو بارەیەوە دەڵێت، "ڤاکسینەکەمان لە کەسانی بەتەمەنی سەرووی ٦٥ ساڵیش باش کاری خۆی دەکات. خۆشتان دەزانن کە کەسانی بەتەمەن مەترسیی زیاتریان لەسەرە. "  لەبارەی ئەوروپاش، فرۆکەخانە نێودەوڵەتییەکانی بەلجیکا ئامادەکاری دەکەن بۆ گەیشتنی یەکەم وەجبەی ڤاکسینی دژی کۆرۆنا لە ئەمریکاوە. چەندین ساڵە برۆکسل بووەتە تێرمیناڵی گواستنەوەی ٢٠ % ی ڤاکسینەکان لە جیهاندا.   یەکێتیی ئەوروپا گرێبەستی پێشکەش بە هەردوو کۆمپانیای فایزەر و بایۆنتیک کردووە بۆ کڕینی سەدان ملیۆن ڤاکسین. هاوکات لەگەڵ چوار کۆمپانیای دیکەی بەرهەمهێنانی ڤاکسیندا لە گفتوگۆدایە. داوای ٣٠٠ ملیۆن ڤاکسینی لە فایزەر کردووە و لە مۆدێرناش داوای ١٦٠ ملیۆنی کردووە وەک قۆناخی یەکەم، بەڵام مۆدێرنا دەڵێت، ئەوروپییەکان لە دانوستاندنەکاندا هێواشن، ئەمەش کێشە لە گەیاندنی ڤاکسینی مۆدێرنا بۆ ئەوروپا دروستدەکات.  ژمارەی تووشبوون و گیانلەدەستدان لە ئەمریکا بە کۆرۆنا لە ویلایەتێکەوە بۆ ویلایەتێکی دیکە جیاوازە. تەکساس خاوەنی زۆرترین ژمارەی تووشبوونە، تاوەکو ئێستا ملیۆنێک و ٧٨ هەزار تووشبووی کۆرۆنا لە ویلایەتەکە تۆمارکراوە، لەو ژمارەیەش ٢٠ هەزار و ١٤٧ کەسیان گیانیان لەدەستداوە. دوای تەکساس، ویلایەتی کالیفۆرنیا دێت، لەو ویلایەتەشدا ژمارەی تووشبووە تۆمارکراوەکانی کۆرۆنا ملیۆنێک و ٥٩ هەزاری تێپەڕاندووە، و زیاتر لە ١٨ هەزار کەسیش بە کۆرۆنا گیانیان لەدەستداوە.  لە سەرەتای سەرهەڵدانی ڤایرۆسەکە لە ئەمریکا، دیموکراتەکان دۆناڵد ترەمپ، سەرۆکی وڵاتەکە بە "کەمتەرخەمی و هۆکاری خراپیی دۆخی تەندروستیی ئەمریکا" دەزانن. بەو هۆکارە جۆ بایدن، سەرۆکی هەڵبژێردراوی ئەمریکا جارێکی دیکە هێرشی کردەوە سەر ئیدارەی ترەمپ و بە دروستکردنی ئاستەنگی لەبەردەم بەرەنگاربوونەوەی کۆرۆنا تۆمەتباری کردن.  جۆ بایدن شەوی رابردوو لەگەڵ پزیشکانی بەرەی پێشەوەی بەرەنگاربوونەوەی کۆرۆنا کۆبوونەوەیەکی ئۆنلاینی ئەنجامدا، پێی گوتن، "ستایشکردنی ئێوە بەس نییە، دەبێت پارێزگاریتان لێبکەین و پاداشتتان بدەینەوە".  لەنێو ئەو گرووپەدا پزیشک، پەرستار و تیمی بەرگریی شارستانی هەبوون. ماری تێرنەر، یەکێک لە پەرستارەکان لەکاتی قسەکردن بۆ جۆ بایدن دەستی بە گریان کرد و گوتی کە چەند کەسێک لە دۆست و هاوپیشەکانی بە کۆرۆنا گیانیان لەدەستداوە.  گریانی دوو پەرستاری ئەمریکی، وێنە: رۆیتەرز  بەپێی ئاماری یەکێتیی نەتەوەیی پەرستاران لە ئەمریکا تاوەکو سەرەتای تشرینی یەکەم زیاتر لە هەزار و ٧٠٠ کارمەندی تەندروستی لە ئەمریکا بە کۆرۆنا گیانیان لە دەستداوە، بەپێی هەمان سەرچاوە هۆکاری سەرەکیی گیانلەدەستدانی کارمەندانی تەندروستی بەهۆی کەمیی کەلوپەلی خۆپارێزییەوەیە.  بەپێی ئامارەکانی وۆڵدۆ میتەر تاوەکو ئێستا تووشبوون بە کۆرۆنا لە سەرانسەری جیهان ٥٦ ملیۆن کەسی تێپەڕاندووە و لەو ژمارەیەش ملیۆنێک و ٣٥٥ هەزار کەس گیان لەدەستداوە.