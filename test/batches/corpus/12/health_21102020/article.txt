د. ئاسۆ حەوێزی، گوتەبێژی وەزارەتی تەندروستی حکومەتی هەرێمی کوردستان بە تۆڕی میدیایی رووداوی راگەیاند، ژمارەی تووشبووان بە ڤایرۆسی كۆرونا لە نێو پزیشكان، كارمەندانی تەندروستی، فەرمانبەرانی سەر بە میلاكی وەزارەتی تەندروستی و خۆبەخشان روو لە زیادبوونە، تاوەکو ئێستاش نزیکەی ٢٥٠٠ پزیشک و کارمەندی تەندروستی تووشی کۆرۆنا بوون.  بە گوتەی د. ئاسۆ حەوێزی، زۆرترین ژمارەی تووشبووان لە سنووری پارێزگای هەولێرە کە ١١٠٠ پزیشک و کارمەندی تەندروستی ئەو پارێزگایە تووشی ڤایرۆسەکە بوون، هەروەها ٧٥٠ لە سلێمانی، ٥٨٠ لە دهۆک و ١٥ پزیشک و کارمەندی تەندروسیی لە هەڵەبجە تووشبوون.  هەر بەهۆی تووشبوون بە ڤایرۆسی کۆرۆنا تائێستا ژمارەیەک پزیشک و کارمەندی تەندروستیی لە هەرێمی کوردستان گیانیان لەدەستداوە.  گوتەبێژی وەزارەتی تەندروستی ئاماژەی بەوەشکرد، ئەگەر هاونیشتمانیان خۆپارێزی نەکەن، لە پاییز و زستاندا تووشبوون و مردن زۆر زیاتر دەبێت و هیچ نەخۆشخانەیەکی حکومی و ئەهلی شوێنی نامێنێت بۆ نەخۆش.  بەپێی راگەیێندراوێکی وەزارەتی تەندروستیی هەرێمی کوردستان کە سێشەممە ٢٠ - ١٠ - ٢٠٢٠ بڵاویکردووەتەوە، لە ٢٤ کاژێردا هەزار و ١٠ تووشبووی دیکەی کۆرۆنا تۆمارکرا و ٢٤ کەسی دیکەش گیانیان لەدەستدا.  بەپێی دوایین ئاماری وەزارەتی تەندروستی کە دوای نیوەڕۆی رۆژی سێشەممە بڵاوکراوەتەوە، تائێستا ٦٣ هەزار و ٧٤٥ کەس لە هەرێمی کوردستان تووشی کۆرۆنا بوون، ٣٨ هەزار و ١٨٦ لەو تووشبووانە چاکبوونەتەوە و دوو هەزار و ٢١١ تووشبووش گیانیان لەدەستداوە.