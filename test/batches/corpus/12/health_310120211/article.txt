کۆمیسیۆنی یەکێتیی ئەوروپا لەوبارەیەوە راگەیێندراوێكی بڵاوکردەوە و رایگەیاند "بە مەبەستی کۆتاییهێنان بە کەمیی شەفافیەت لە پرۆسەی هەناردەکردنی ڤاکسین بۆ دەرەوەی وڵاتانی یەکێتیی ئەوروپا، کۆمیسیۆنی یەکێتیی ئەوروپا رێکارێکی گرتووەتەبەر و تێیدا هەناردەکردنەکە بە رەزامەندیی وڵاتانی ئەندامی یەکێتیی ئەوروپا دەبەستێتەوە، بەڵام هاوکات کۆمیسیۆنی یەکێتیی ئەوروپا کار لەسەر ئەوە دەکات کە ئەم رێکارە نوێیە کاریگەریی لەسەر پرۆتۆکۆڵی هەناردە و هاوردەکردنی نێوان کۆماری ئێرلاند و ئێرلاندی باکوور نەبێت".  بەگوێرەی پرۆتۆکۆڵی ئێرلاندی باکوور کە هاوپێچی رێککەوتنی برێگزیتە، دەبێت سەرجەم ئەو کاڵایانەی کە لە یەکێتیی ئەوروپاوە دەبرێنە نێو بازاڕەکانی ئێرلاندی باکوور، کە بەشێکە لە بەریتانیا، لەلایەن بەریتانییەکانەوە بەگوێرەی یاساکانی باجی تایبەت بە یەکێتیی ئەوروپا، مامەڵەیان لەگەڵ بکرێت.  هەرچەندە یەکێتیی ئەوروپا بەڵێنی پاراستنی ئەو پرۆتۆکۆلەی داوە، بەڵام هاوکات کۆمیسیۆنی ئەوروپا هۆشدارییەکی تێکەڵ بە هەڕەشە لە کۆمپانیاکانی بەرهەمهێنانی ڤاکسینی دژە کۆرۆنا دەدات و دەڵێت، ئەگەر روون ببێتەوە کۆمپانیاکان لە جێبەجێکردنی گرێبەستیان لەگەڵ یەکێتیی ئەوروپا خۆیان دەدزنەوە، ئەوا یەکێتیی ئەوروپا هەرچی ئامرازی یاساییە دەیگرێتەبەر.  بۆیە ئەم هەنگاوەی یەکێتیی ئەوروپا لەلایەن بەریتانیاوە رەتکراوەیە و سەرۆکوەزیرانی ئێرلاندی باکووریش هەڵوێستی وڵاتانی یەکێتییەکە بە کردەی تووندوتیژی و پێشێلکردنی رێککەوتنی برێگزێت ناودەبات.  ئارلین فۆستەر، سەرۆکوەزیرانی ئێرلاندی باکوور دەڵێت "ئەمە لەڕاستیدا کردەیەکی تووندوتیژییە. لە ماوەی کەمتر لە یەک مانگ لە چوونەدەرەوەمان لە یەکێتیی ئەوروپا، دەبینین وڵاتانی یەکێتییەکە تاکلایەنانە ئەم هەنگاوەیان ناوە. لەکاتێکدا هەمووان ئاگادارن گەیشتن بە پرۆتۆکۆلی نێوان بەریتانیا و ئێرلاندی باکوور چەند ئاڵۆز بوو و بە چەندین قۆناخی قورسدا تێپەڕبوو تاوەکو واژۆکرا".  بڕیارە نوێیەکەی یەکێتیی ئەوروپا جگە لە بەریتانیا، کاریگەریی دەبێت لەسەر پرۆسەی هەناردەکردنی ڤاکسین بۆ نزیکەی ١٠٠ وڵاتی جیهان، لەوانەش ئەمریکا و ئوسترالیا.  تاوەکو ئێستا یەکێتیی ئەوروپا ٣٠٠ ملیۆن ژەمە ڤاکسینی لە ئەسترازینکای بەریتانی - سوێدی کڕیوە و ئامادەییشی دەربڕیوە بۆ کڕینی ١٠٠ ملیۆن ژەمە ڤاکسینی دیکە.  جگە لەوە پێشوەختە ٣٠٠ ملیۆن ڤاکسینی فایزەر بایۆنتێكی ئەڵمانی - ئەمریکیی کڕیوە و داوای ٣٠٠ ملیۆن ژەمە ڤاکسینی دیکەی کردووە.  بەریتانیا تاوەکو ئێستا ١٠٠ ملیۆن ژەمە ڤاکسینی ئەسترازینکای کڕیوە و داوای زیاتر دەکات، بەڵام کۆمپانیاکانی بەرهەمهێنانی ڤاکسین رایانگەیاندووە، هەرچی خشتەی کاتیی تایبەت بە رادەستکردنی ڤاکسینی داواکراو بەهۆی کورتهێنان لە بەرهەمی ڤاکسین، دەبێت گۆڕانکارییان بەسەردا بێت، بەو جۆرەش بەرنامەی وڵاتان بۆ پێدانی هەردوو ژەمە ڤاکسین دوادەکەوێت و لەڕووی رێکخستنەوە تێکەڵ و شڵەژاو دەبێت.