هێڵین کۆردۆڤا دوای کوتانی ئاماژەی بەوە کرد، "دەزانم گەورەترین بەربەست رازیکردنی خەڵکە، چونکە نوێیە و جێگەی دڵنیاییش نییە، هاوشێوەی ئەوەی سەرەتا لەگەڵ ڤایرۆسەکە دڵنیا نەبووین، ئێمە هەوڵدەدەین لەگەڵی رابێین، ئەویش بە بەکارهێنانی رێنمایی پزیشکی و زانستی".  گاڤین نیوسەم، حاکمی کالیفۆرنیا لە هەموو کەس دڵخۆشترە، دەزانێ کوتانی خەڵک سەرەتای قۆناخێکی نوێیە، ئەمجارە مرۆڤ هێرش دەباتە سەر ڤایرۆسەکە و بە پێکوتەوە کۆرۆنا لە بەرگریدایە. ئەو دەڵێت، "دەبێت بە ئاگا و هۆشیار بین لەبارەی ئەو قۆناخەی تێیداین، قۆناخەکە پڕ ئاڵنگاری و هەوڵە، ژەمە پێکوتەی زۆرمان لە هەموو ویلایەتەکە وەرگرتووە، لەکاتێکدا تووشبووی نوێش هەن، ژمارەی پێوانەیی تۆمارکرا و ٣٣ هەزار کەسی دیکە تۆمارکراون، تێکڕای رۆژانە ٣١ هەزار تووشبووە".  تەنیا بۆ کالیفۆرنیا ٣٢٥ هەزار ژەمە پێکوتە نێردراوە، لە کۆلۆرادۆش کیڤن لۆندریگن بووە یەکەم کەس بە پێکوتە بکوترێت، بڕیاریشە ٤١ سەنتەر و ناوەندی پزیشکی پێکوتەی فایزەر وەربگرن، ١٥١ سەنتەر و ناوەندی دیکەش لەو ویلایەتە پێکوتەی مۆدێرنا وەردەگرن، ٤٠ ناوەندیش هەردوو پێکوتەکەیان پێ دەدرێت بۆ کوتانی خەڵك.  بە هەمان شێوە لە ئارکنساس، پێنج کارمەندی پزیشکی بوونە یەکەم کەس لەو ویلایەتە بکوترێن، لە نیویۆرکیش چەند کارمەندێکی تەندروستی کوتران، یەکێک لەوانە ساندرایە، ئەو دەڵێت "داوا دەکەم هەموو خەڵك خۆی بکوتێت".   ساندرا لیندسەی دوای وەرگرتنی ڤاکسینەکە بە رۆژنامەڤانانی گوت، "زۆر باشم، هیچ جیاوازییەکی نەبوو لەگەڵ پێکوتەی ساڵانەی ئەنفلەوەنزا، زۆر شانازی دەکەم کارمەندی تەندروستیم و لەو پێگەیەدام کە متمانەی رای گشتی بۆ پێکوتە بەرزبکەمەوە و خەڵک دڵنیابکەمەوە پێکوتەکە سەلامەتە، هانی هەموو خەڵک دەدەم خۆیان بکوتن".  پێکوتە لە ئەمریکا بۆ هەموو ویلایەتەکان نێردراوە، دەبێت لە خوار ٧٠ پلەی ژێر سفر هەڵبگیرێت، کۆمپانیای فایزەر کۆنتێنەری بەستووی پڕ بەفری وشک بەکاردێنێت بۆ گواستنەوەی پێکوتەکان.