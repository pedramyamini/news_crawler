بەگوێرەی ئامارە فەرمییەکانی حکومەتی هیندستان لە ٢٤ کاژێری رابردوودا زیاتر لە ٣٥٧ هەزار و ٢٠٠ کەس تووشی کۆرۆنا بوون، ئەوەش کۆی گشتیی تووشبووانی گەیاندە سەرووی ٢٠ ملیۆن و ٣٠٠ هەزار کەس. لەهەمان ماوەدا سێ هەزار و ٤٤٩ تووشبوو گیانیان لەدەستداوە و کۆی گشتیی مردووانی گەیاندە ٢٢٢ هەزار و ٤٠٨ کەس.  هەرچەندە ئامارەکان لەلایەن وەزارەتی تەندروستیی هیندستانەوە راگەیێندراون، بەڵام ئەو کەسانەی چاودێریی سیستمی تەندروستیی هیندستان دەکەن، گومانیان لەو ژمارانە هەیە و پێیانوایە تووشبوون و مردن زۆر لەوە زیاترە کە راگەیێندراوە.  نزیکەی دوو هەفتەیە هیندستان بەر شەپۆلێکی تووندی تووشبوون بە ڤایرۆسی کۆرۆنا کەوتووە کە ناوی ڤایرۆسە گۆڕاوەکەی هیندستانی لێنراوە و رۆژانە زیاتر لە ٣٠٠ هەزار تووشبووی نوێ تۆمار دەکرێن، لەنێوانیاندا زیاتر لە سێ هەزار مردوو هەن.  هاوکات شاری نیودلهی و شار و ناوچەکانی دیکەی ئەو وڵاتە بە قەیرانی کەمیی ئۆکسجیندا تێدەپەڕن کە نرخی یەک بووتڵ ئۆکسجینی لە ٥٠ دۆلارەوە بۆ زیاتر لە هەزار دۆلار بەرزکردەوە.  بەپێی ئامارەکانی وۆڵد مێتەر، لە تەواوی جیهان زیاتر لە ١٥٤ ملیۆن و ١٩٦ هەزار تووشبووی کۆرۆنا تۆمارکراون کە ١٣١ ملیۆن و ٦١٧ هەزاریان چاکبوونەتەوە و سێ ملیۆن و ٢٢٧ هەزاریان گیانیان لەدەستداوە.