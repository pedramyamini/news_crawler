ئەو لێدوانەی هایکۆ ماس ئاماژەیەکە بۆ بنیامین نەتەنیاهوو، سەرۆکوەزیرانی ئیسرائیل کە رایگەیاندبوو: وڵاتەکەی ڤاکسین بە ژمارەیەک وڵات دەدات کە بەگوێرەی میدیای ئیسرائیلی، "مەبەستی لەو وڵاتانەیە کە لە پرسی ئۆرشەلیم پشتگیری لە ئیسرائیل دەکەن".   ئەو بڕیارەی نەتەنیاهوو لە نێوخۆی ئیسرائیلیش ناڕەزایی لێکەوتەوە، دواجار بەهۆی نەبوونی بنەمای یاسایی، ناردنی ڤاکسینەکان بۆ دەرەوەی وڵات راگیرا، بەڵام پێش ئەوە، ئیسرائیل هەزاران ڤاکسینی بۆ هندۆراس و کۆماری چیک ناردبوو.   لە ماوەکانی رابردووشدا بەهۆی دابەشکردنی ڤاکسین، کێشەیەک لەنێوان ئیتاڵیا و ئوسترالیا دروستبوو، حکومەتی ئیتاڵیا رێگری کرد لە کەشتییەک کە بڕیار بوو ڤاکسینی ئەسترازینیکا بۆ ئوسترالیا بگوازێتەوە. کەشتییەکە ٢٥٠ هەزار ژەمە ڤاکسینی بارکرد بوو. بەگوێرەی راگەیێندراوی حکومەتی ئیتاڵیا بڕیاری رێگرییەکە بەهۆی نەبردنەسەری بەڵێنی ئەسترازینیکا بە دابینکردنی خواستی وڵاتانی ئەندامی یەکێتی ئەوروپا لە ڤاکسینی کۆرۆنا بووە.  تاوەکو ئێستا کۆمپانیای ئەسترازێنیکا تەنیا لە ٤٠ % ی ئەو بڕە ڤاکسینەی بۆ ئەندامانی یەکێتیی ئەوروپا دابینکردووە، کە بەڵێنی دابوو لە سێ مانگی سەرەتایی ئەمساڵدا بە وڵاتانی یەکێتییەکەی بدات.  بەپێی ئامارەکانی بلومبێرگ، تاوەکو ئێستا لە سەرانسەری جیهان زیاتر لە ٢٩١ ملیۆن ڤاکسینی کۆرۆنا دابەشکراوە و لە ریزبەندییەکەدا ئەمریکا پێشەنگی وڵاتانی گرتووە کە زیاتر لە ٨٥ ملیۆن ڤاکسینی دابەشکردووە.