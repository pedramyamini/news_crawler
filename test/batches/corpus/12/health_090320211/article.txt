بۆریس جۆنسن، سەرۆکوەزیرانی بەریتانیا لە کۆنفرانسێکی رۆژنامەڤانیدا داوای لە خەڵک کرد سارد نەبنەوە لە جێبەجێکردنی رێکار و رێنوێنییەکان لەکاتێکدا قۆناخەکە لە هەموو کاتێک هەستیارترە. ئەو پێیوایە کردنەوەی قوتابخانەکان رەنگە کاریگەری هەبێت لەسەر تووشبووانی کۆرۆنا، بەڵام دڵنیایە نەخشەڕێگەی حکومەت کە بریتییە لە سووککردنی بە هەنگاوی رێکارەکان تاوەکو مانگی حوزەیران سەردەگرێت و سەردەکەون.  بۆریس جۆنسن ئاشکراشیکرد پاسپۆرتی کوتان بۆ گەشتی دەرەوە دەبێتە بەشێک لە ژیانی داهاتوو و دەبێت لەگەڵی رابێن. تاوەکو ئێستا لە بەریتانیا چوار ملیۆن و ٢٠٠ هەزار کەس تووشی کۆرۆنا بوون، ١٢٤ هەزار و ٥٦٦ کەسیش بە ڤایرۆسەکە گیانیان لەدەستداوە.  لە بەشێکی دیکەی قسەکانیدا سەرۆکوەزیرانی بەریتانیا ئاماژەی بەوە دا: "کاتێک منداڵان دەبینین بۆ یەکەمجار دوای چەند مانگێک یاریدەکەن لەگەڵ هاوڕێیانیان لە قوتابخانە، هەرچەندە دەزانم هێشتا دوو دڵی هەیە کە قوتابیان یەکەم رۆژی چوونەوەیانە بۆ قوتابخانە، بەڵام ئەوەش دەزانم کە هەست بە بووژانەوە و ژیان دەکەن".  هێشتا هەزاران کەس هەن لە نەخۆشخانەکان تووشبووی کۆرۆنان، لە وڵاتانی دیکەی ئەوروپاش بەهۆی بەرزبوونەوەی شەپۆلی کۆرۆنا بارودۆخەکە بە هەمانشێوەیە، سەرۆکوەزیرانی بەریتانیا لەوبارەیەوە دەڵێت: "دەبێت بە داناییەوە مامەڵە بکەین، نەخشەرێگەیەکیش هەیە کە دەبێت بە هۆشیارییەوە و بێ گەڕانەوە جێبەجێی بکەین، لەوباوەڕەداین دەتوانین بیکەین لەگەڵ بوونی پێکوتە، بەڵام لەو باوەڕەدام خەڵک هەندێک رارایی و دوودڵیان هەیە لەبارەی دڵنیایی ئەو رێککەوتنانەی لەوبارەوە کراون".