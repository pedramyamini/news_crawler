ئەوە یەکەمجارە کۆمپانیایەک داتا و زانیاریی لەبارەی تاقیکردنەوەکانی بخاتەڕوو و ئەنجامەکانیشی رێژەیەکی بەرزی سەرکەوتنی بەدەستهێنابێت. بەپێی راگەیاندنی کۆمپانیای فایزەر و بایۆتێک، "تاوەکو ئێستا هیچ کاریگەرییەکی خراپی تەندروستییان لە بەکارهێنەرانی ڤاکسینەکە بەدی نەکردووە".  بڕیارە لە کۆتاییەکانی تشرینی دووەم ڤاکسینەکە بدرێتە رێکخراوە تەندروستییەکان بۆ پشتراستکردنەوەی ئەنجامەکان. دوای بە دوای بڵابوونەوەی هەواڵەکەش نرخی پشکەکانی کۆمپانیای فایزەر ١٥ % و کۆمپانیای بایۆتێک ٢٥ % بەرزبووەوە.  لەبارەی بەرهەمهێنانی ڤاکسینەکەوە کۆمپانیاکان رایانگەیاند، دەتوانن تاوەکو کۆتایی ئەمساڵ ٥٠ ملیۆن دروستبکەن، ساڵی داهاتووش ملیارێک و ٣٠٠ ملیۆن دانەی دیکەی لێ بەرهەمبێنن.  پێشتر ئەلبێرت بۆورلا، سەرۆکی کۆمپانیای فایزەری ئەمریکی رایگەیاندبوو، کۆمپانیاکەیان وەک یەکێك لە گەورەترین بەرهەمهێنەرەکانی جیهان، لە قۆناخی کۆتاییدایە بۆ دروستکردنی ڤاکسینێك کە لەسەر ٣٠ هەزار کەس تاقیدەکەنەوە. بەڵام هێشتا دیار نییە کە ڤاکسینەکە تاوەکو چەند مانگ دەتوانێت رێگری نەخۆشییەکە بکات.  ئەلبێرت بۆورلا لەبارەی "سەرکەتنەکەیان"ـەوە دەڵێت، ئەمڕۆ رۆژێکی گرنگە بۆ زانست و مرۆڤایەتی، "ئێمە گەیشتووینەتە خاڵێکی گرنگ لە پەرەپێدان بە ڤاکسینەکەمان، لەکاتێکدا کە هەموو جیهان پێویستی پێیەتی، چونکە ژمارەی تووشبووان بەردەوامە لە زیادبوون و نەخۆشخانەکان پڕ بوون".