بەپێی راگەیێندراوی کۆمپانیای نۆڤاڤاکس، تاوەکو ئێستا دوای وەرگرتن و تاقیکردنەوەی ڤاکسینەکە هیچ کەسێک تووشی کۆرۆنا نەبووە و کەسیش بە کۆرۆنا گیانی لەدەستنەداوە، "ئەوەش نیشانەیەکی باشە بۆ بەرەنگاربوونەوەی جۆرە نوێکەی کۆرۆنا".  سەرکەوتنی ڤاکسینەکە، نرخی پشکی کۆمپانیاکەی لە ماوەیەکی کەمدا بەڕێژەی ٢٢ % بەرزکردووەتەوە. لە سەرەتاکانی ساڵی ٢٠٢٠ کاتێک کۆمپانیاکە دەستی بە دروستکردنی ڤاکسین کرد، نرخی هەر پشکێکی کەمتر لە ١٠ دۆلار بوو، بەڵام ئێستا بە ٢٢٩ دۆلار مامەڵەی پێوەدەکرێت.  لە تاقیکردنەوەیەکی ڤاکسینەکە لە ئەفریقیای باشووری دەرکەوتووە رێژەی سەرکەوتنی ڤاکسینەکە ٥٥ % ـە، لەو وڵاتەدا جۆرێکی دیکەی کۆرۆنا بڵاوبووەتەوە کە خێراتر لە جۆرەکانی دیکەی ڤایرۆسەکە بڵاودەبێتەوە، هەروەها لە تاقیکردنەوەکاندا دەرکەوتووە کە بەتەواوی رێگری لە تووشبوونی تووند بە کۆرۆنا دەکات.  فیلیپ دوبۆڤسکی، بەڕێوەبەری پزیشکی کۆمپانیای نۆڤاڤاکس دەڵێت: تاقیکردنەوەکانی باشووری ئەفریقیا ئەوەیان بۆ دەردەخات کە پێویستە کاری باشتر بکەن، بەتایبەت لەو شوێنانەی کە ڤایرۆسە گۆڕاوەکەی باشووری ئەفریقیای تێدا بڵاوبووەتەوە.  کۆمپانیاکە هاوکێشەیەکی دیکەی دروستکردووە وەکو ئامادەکارییەک بۆ پارێزگاری کردن لە جۆری نوێی کۆرۆنا، هەروەها پلانیان هەیە کە لە چارەکی دووەمی ئەمساڵ پشکنین بۆ کۆرۆنا بەرهەمبهێنن.  گواستنەوەی ڤاکسین یەکێکە لەو ئاڵنگارییانەی کە رووبەڕووی کۆمپانیا بەرهەمهێنەرەکانی دەبێتەوە، بەو هۆیەشەوە نۆڤاڤاکس دەیەوێت لە هەشت شوێنی جیاواز کارگەی دروستکردنی ڤاکسین دروستبکات.  بەپێی ئاماری بلوومبێرگ، تاوەکو ئێستا لە سەرانسەری جیهان ٣٣٤ ملیۆن ژەم ڤاکسین دابەشکراوە، ئەمریکا لە پلەی یەکەمی ریزبەندییەکەیە و تاوەکو ئێستا زیاتر لە ٩٨ ملیۆن ژەمە ڤاکسینی دابەشکردووە، هەروەها لەڕووی ژمارەی دانیشتووانەوە ئیسرائیل تاوەکو ئێستا یەکەمە و بە نزیکەیی هەموو دانیشتووانی وڵاتەکەی بە لای کەمەوە کوتاوە.  هەروەها لەبارەی عێراقیشەوە ئەمڕۆ سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند، "پێنج رۆژی دیكە زیاتر لە یەک ملیۆن ڤاکسینی جۆری ئەسترازینیكا دەگاتە عێراق، ئەگەر هاووڵاتییانیش پابەندی رێكارەكانی خۆپارێزی نەبن، رەنگە رەوشی تەندروستیی عێراق خراپتربێت".  رۆژی سێشەممە ٢ی ئادار ٥٠ هەزار ژەمە ڤاکسین بە فڕۆکەیەک وەکو یەکەم کاروانی ڤاکسینی کۆرۆنای سینۆفارمی چینی گەیشتە عێراق و رۆژی دواتریش دەست بە پێدانی ڤاکسینەکە بە کارمەندانی تەندروستی کرا و پێنج هەزار ژەمە ڤاکسینیشی بۆ هەرێمی کوردستان نێردرا.