لە رێنماییەکەیدا، وەزارەتی دەرەوەی بەریتانیا بە هاووڵاتیانی وڵاتەکەی لە عێراق دەڵێت، "نایاساییە بۆ پشوو و خۆشگوزەرانی گەشتی وڵاتانی دیکە بکەن". ئەگەر گەشتیش بکەن، دەبێت "هۆکارێکی یاسایی رێگەپێدراوتان هەبێت".   لەبارەی ئەوانەی دەیانەوێت بچنەوە بۆ بەریتانیا، وەزارەتی دەرەوەی بەریتانیا دەڵێت، "دەبێت پشکنینی کۆرۆنایان کردبێت کە پشکنینەکە نەرێ بێت و سێ رۆژ پێش گەڕانەوەیان کردبێتیان". ئەگەر ئەو مەرجەشیان تێدا نەبێت، "لەوانەیە" لەلایەن هێڵی ئاسمانییەکەوە بگەڕێنرێنەوە یان لەکاتی گەیشتنیان سزای دارایی بدرێن.   کاتێک ئەو کەسانە دەگەنە ئەگەر لە هەر وڵاتێکی دیکەی جگە لە ئێرلەنداوە بێت، دەبێت خۆیان دووربگرن لە خەڵکی، جگە لەوانەی کە رێگەپێدراون.  رۆژی دووشەممە ١٥ - ٠٢ - ٢٠٢١، د. حەسەن تەمیمی، وەزیری تەندروستیی عێراق لە کۆنگرەیەکی رۆژنامەڤانیدا کە پەیامنێری تۆڕی میدیایی رووداویش ئامادەبوو رایگەیاند: "چەند تووشبوویەکی کۆرۆنای گۆڕاو لەنێو منداڵاندا دەستنیشانکراون"، بەڵام ئاماژەی بە ژمارەی تووشبووەکان نەکردووە.   لە کۆتاییەکانی ساڵی ٢٠٢٠ ڤایرۆسی کۆرۆنای گۆڕاو لە بەریتانیا بڵاوبووەوە، جیاوازی ئەو جۆرە ڤایرۆسە لەگەڵ جۆرە باوەکەی کۆرۆنا ئەوەی کە خێراتر بڵاودەبێتەوە، شارەزایانی ڤایرۆسناسی پێیانوایە کۆرۆنا گۆڕاوەکە ٧٠ % خێراتر لە جۆرە باوەکە بڵاودەبێتەوە، بەڵام تاوەکو ئێستا ئەوە یەکلایی نەکراوەتەوە کە ڤایرۆسەکە کوشندەتر بێت.