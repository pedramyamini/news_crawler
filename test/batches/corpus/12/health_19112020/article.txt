ئەمڕۆ پێنجشەممە وەزیرانی دەرەوەی یەکێتیی ئەوروپا بە سەرپەرشتی جۆزێف بۆرێل، بەرپرسی کاروباری دەرەوەی یەکێتییەکە بەشێوەی ڤیدیۆ کۆنفرانس کۆدەبنەوە. لە دەستپێکی کۆبوونەوەکەدا هەڵسەنگاندنێک بۆ بارودۆخی ئێستای جیهان و دوایین پێشهاتە نێودەوڵەتییەکان دەخرێنەروو لەنێویاندا باس لە ئەنجامی هەڵبژاردنەکانی ئەمریکا، دۆخی ئەفغانستان، بیلارووسیا، ناگۆرۆنۆ قەرەباخ، دەریای ناوەڕاست و ئەسیوپیا دەکرێت.  هەروەها لە کۆبوونەوەکەدا باس لە کاری هەمەلایەنە دەکرێت لەسەر ئاستی نێودەوڵەتی لەگەڵ وڵاتان و سیستمی نەتەوەیەکگرتووەکان. باس لە دۆخی فەڵەستینیش دەکرێت و ریاز ئەلمالیکی، وەزیری دەرەوەی فەڵەستین بە رێگەی ڤیدیۆکۆنفرانس بەشداری لەو بەشەی کۆبوونەوەکەدا دەکات.  بەدەر لە کۆبوونەوەی وەزیرانی دەرەوەی یەکێتیی ئەوروپا، هاوکات رۆژی پێنجشەممە کۆبوونەوەی لووتکەی وڵاتانی ئەوروپاش بەشێوەی ڤیدۆکۆنفرانس لەبارەی هەنگاوەکانی ئەوروپا بۆ رووبەڕووبوونەوەی کۆرۆنا دەکرێت، کۆبوونەوەکە درێژکراوەی کۆبوونەوەی ئەنجوومەنەکەیە کە لە رۆژی ٢٩ی ئۆکتۆبەری ٢٠٢٠ کرا.  ئەوروپا دەیەوێت وەک هاوکارییەک بۆ ئەو ئەندامانەی یەکێتییەکە، کە ئابوورییەکی بەهێزیان نییە، بە یەکسانی و بەپێی ژمارەی دانیشتووان ڤاکسین دابەشبکات.   سیمۆنا گواجلیاردۆ، شرۆڤەکار لە سەنتەری سیاسی ئەوروپی دەڵێت "هەر ڤاکسینێک کە کاریگەری و سەلامەتییەکەی سەلمێنرابێت، ئەوروپا دوای کڕینی بە یەکسانی دابەشی دەکات بەسەر وڵاتانی ئەندامدا. ئەمە واتە ڤاکسین بۆ هەموو ئەندامان بەردەست دەبێت بەپێی ژمارەی دانیشتووان".   ئەوروپا گرێبەستی پێشکەش بە هەردوو کۆمپانیای فایزەر و بایۆنتیک کردووە بۆ کڕینی سەدان ملیۆن ڤاکسین. هاوکات لەگەڵ چوار کۆمپانیای دیکەی بەرهەمهێنانی ڤاکسیندا لە گفتوگۆدایە.  داوای ٣٠٠ ملیۆن ڤاکسینی لە فایزەر کردووە و لە مۆدێرناش داوای ١٦٠ ملیۆنی کردووە وەک قۆناخی یەکەم، بەڵام مۆدێرنا دەڵێت، ئەوروپییەکان لە دانوستاندنەکاندا هێواشن، ئەمەش کێشە لە گەیاندنی ڤاکسینی مۆدێرنا بۆ ئەوروپا دروستدەکات.  ستیفان بانسیل، بەڕێوەبەری جێبەجێکاری مۆدێرنا رایگەیاند "ئاشکرایە دواکەوتنی واژۆکردنی گرێبەست بڕی ڤاکسین بۆ ئەوروپا کەمناکاتەوە، بەڵام گەیاندنی ڤاکسینەکە هێواش دەکات".   هەوڵی ئەوروپا بۆ بەدەستهێنانی ڤاکسین لەکاتێکدایە، پێویستە پرسی دابینکردنی بودجەی تایبەت بە هەستانەوەی ئابووریش یەکلایی بکاتەوە، بەڵام هەنگاریا و پۆڵەندا رەتیان کردووەتەوە، بۆیە ئەوروپا لە کۆبوونەوەکانی رۆژی پێنجشەممەدا بەدوای چارەسەری ئەم کێشەیەشدا دەگەڕێت. هایکۆ ماس، وەزیری دەرەوەی ئەڵمانیا گوتی "لە چەند کاژێر و چەند رۆژی داهاتوودا بەردەوام دەبین لە گفتوگۆ، لەگەڵ هەموو لایەک، من دڵنیام دەتوانین چارەسەرێک بدۆزینەوە".   ئەوروپا دەیەوێت یەک تریلیۆن و ٨٠٠ ملیار یۆرۆ وەک بودجەی تایبەت بە قەرەبووکردنەوەی زیانەکانی کۆرۆنا تەرخان بکات، کە ناوی لێناوە پاکێجی دەربازبوون لە کۆرۆنا.   ئەنجوومەنی دەرەوەی یەکێتیی ئەوروپا پشتیوانیی لە یەکپارچەیی و سەربەخۆیی بیلارووسیا و داواکارییەکانی خەڵکی بیلارووسیا دەکات و رێز لە مافەکانی هاووڵاتیانی بیلارووسیا دەگرن. لە کۆبوونەوەی ١٢ی ئۆکتۆبەری ٢٠٢٠ وەزیرانی دەرەوەی ئەوروپا رایانگەیاند، ئەلیکساندەر لۆکاشینکۆ، سەرۆکی بیلارووسیا، شەریعیەتی لەژێر پرسیاردایە و گڵۆپی سەوزیان بۆ یەکێتی ئەوروپا داگیرساند، کە سزای ئابووری و دارایی بەسەر حکومەتی بیلارووسیادا بسەپێنن لەنێویاندا سزا بەسەر لۆکاشینکۆ و بەرپرسانی دیکەی باڵای حکومەتەکەی.  ئەنجامی هەڵبژاردنەکانی ئەمریکا:  هەڵوێستی یەکێتیی ئەوروپا لەبارەی هەڵبژاردنەکانی ئەمریکا روونە و لەدوای راگەیاندنی ئەنجامە بەراییەکان، ئورسولا ڤۆندێر لاین، سەرۆکی ئەنجوومەنی یەکێتیی ئەوروپا پیرۆزبایی لە جۆ بایدن، سەرۆکی هەڵبژێردراوی ئەمریکا و کامالا هاریسی جێگرەکەی کرد و رایگەیاند، چاوم لەوەیە لەگەڵ سەرۆکی هەڵبژێردراو بایدن و جێگرەکەی کۆببمەوە. هەروەها جۆزێف بۆرێل، بەرپرسی کاروباری دەرەوەی ئەوروپاش بەهەمانشێوە پیرۆزبایی لە بایدن و جێگرەکەی کرد و رایگەیاند،  لە ماوەی چوار ساڵی سەرۆکایەتیی دۆناڵد ترەمپدا پەیوەندییەکانیان ئاڵۆز بوون و هیوادەخوازن لە سەردەمی بایدندا باشتر بن.   یەکێتی ئەوروپا و کاری هاوبەش  یەکێتی ئەوروپا جەختدەکاتەوە لە پابەندیی خۆی بۆ کاری هاوبەش لە چوارچێوەی نەتەوەیەکگرتووەکان. لە راگەیێندراوێکیدا لەم بارەوە ئاماژەی بەوە داوە؛ یەکێتیی ئەوروپا پابەندە بەو کارە هاوبەشە بۆ چارەسەرکردنی قەیرانەکان و وەڵامدانەوەی هەڕەشەو ئاستەنگە جیهانییەکان بە هاوبەشی. لە راگەیێندراوەکەدا ئەوەش هاتووە، یەکێتیی ئەوروپا لەماوەی چەند ساڵی رابردوو، پەیوەندییەکی بەهێزی لەگەڵ نەتەوەیەکگرتووەکان دامەزراندووە، ساڵانە بەشداری لە کۆبوونەوەی کۆمەڵەی گشتی نەتەوەیەکگرتووەکان دەکات.  چارەسەری کێشەکانی ئیسرائیل و فەڵەستین  یەکێتیی ئەوروپا رایگەیاندووە، پرسی چارەسەرکردنی کێشەکانی نێوان ئیسرائیل و فەڵەستین خواستی سەرەکی ئەوروپایە و ئامانجییەتی ئەو کێشەیە لە رێگەی چارەسەری دوو دەوڵەتەوە چارەسەربکرێت، بەشێوەیەک دەوڵەتێکی سەربەخۆ، دیموکراتیک، هاوسنوور و تەمەندرێژی فەڵەستین لە تەنیشت دەوڵەتی ئیسرائیل هەبێت کە بە ئاشتیانە و لە ئاسایشدا لەگەڵ دراوسێ ئیسرائیلییەکەیاندا بژین.  یەکێتیی ئەوروپا پشتیوانی لە گفتوگۆی ئاشتیانەی ئەفغانستان دەکات  لە کۆبوونەوەکەدا هاوکات باس لە دۆخی ئەفغانستان و گفتوگۆی ئاشتیانەی نێوان حکومەتی ئەفغانستان و بزووتنەوەی تاڵبیان دەکرێت و یەکێتیی ئەوروپا بە تووندی پشتیوانی لە گفتوگۆکانی ئاشتیانەی ئەفغانستان دەکات.  جۆزێف بۆرێل، بەرپرسی کاروباری دەرەوەی یەکێتیی ئەوروپا لە راگەیێندراوێکیدا کە لە ١٢ی ١١ی ٢٠٢٠ بڵاوکراوەتەوە، نیگەرانیی قووڵی ئەوروپای لەبارەی رووداوەکانی ئەسیوپیا دەربڕیوە و داوای دەستبەجێ کەمکردنەوەی گرژییەکان و مەترسی روودانی قەیرانی مرۆیی لەو وڵاتە کردووە. لە راگەیێندراوەکەدا داوای لە هەموو لایەنە بەشدارەکانی شەڕی تیگرەی کرد، کە دان بەخۆیاندا بگرن و خۆیان لە تووندوتیژی بپارێزن و رێز لە یاسا نێودەوڵەتییەکان و مافەکانی مرۆڤ بگرن.