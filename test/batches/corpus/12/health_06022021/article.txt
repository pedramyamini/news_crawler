دوو تیم لەو سەربازانە لەو دوو بنکەیەدا دەخرێنە سەر کار کە بڕیارە لە کالیفۆرنیا بکرێنەوە. هەوروەها بڕیارە سێ تیمی دیکەشیان لە سێ بنکەی دیکە جێگیربکرێن.  جۆ بایدن داوای کردووە لە ماوەی یەک مانگدا ١٠٠ بنکەی کوتانی نوێ لە سەرانسەری ئەمریکا بکرێنەوە.  لەو چوارچێوەیەشدا، لە شاری نیویۆرک، گۆڕەپانی یانکی کە گەورەترین گۆڕەپانی بەیسبۆڵە لە ئەمریکا، کرایە بنکەی کوتانی دژی کۆرۆنا و بڕیارە لە لە یەکەم هەفتەدا ١٣ هەزار کەس تێیدا ڤاکسین وەربگرن.   تاوەکو ئێستا زیاتر لە ٣٥ ملیۆن ڤاکسین بەسەر ٨.٤ % ـی دانیشتووانی ئەمریکادا دابەشکراون و رۆژانە نزیکەی ملیۆنێک و ٣٠٠ هەزار کەس دەکوترێن.   جۆن کێربی، گوتەبێژی پێنتاگۆن لەبارەی بڵاوەپێکردنی سەربازەکانیان بەسەر بنکەکانی کوتان ئاماژە بەوە دەکات، "وەکو خۆتان گوێتان لێ بووە، تیمی رووبەڕووبوونەوەی کۆرۆنا لە کۆشکی سپی رایگەیاند کە لیۆد ئۆستن، وەزیری بەرگری رەزامەندی دەربڕیوە بۆ ناردنی هەزار و ١٠٠ سەربازی کارا بۆ هاوکاریکردنی پێنج بنکەی کوتان. هەر بنکەیەک لە لایەن تیمێکی ٢٢٢ سەربازییەوە پاڵپشتیی دەکرێت. پێموایە ئێوە دەزانن کە ئاژانسی فریاگوزاریەکانی ئەمریکا لەسەر دامەزراندنی دوو جۆر بنکەی کوتان لە وڵاتدا کاردەکات، تیمەکانی ئێمە لە بنکە گەورەکان کاردەکەن. ئەو تیمانە کارمەندی پزیشکی و لۆجستییان تێدایە، بەڵام بەشی زۆریان پزیشکی دەبن".