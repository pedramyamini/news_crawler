ئەمڕۆ شەممە وەزارەتی تەندروستی و ژینگەی عێراق لە راگەیێندراوێکدا رایگەیاند، ٠١ - ٠٣ - ٢٠٢١ یەکەم کاروانی ڤاکسینی سینۆفارمی دژە کۆرۆنا لە چینەوە دەگاتە عێراق، ئەو کاروانەش بێبەرامبەرە و حکومەتی چین بەخشیویەتییە عێراق، لە داهاتووشدا کاروانی دیکەی ڤاکسینی سینۆفارمی دژە کۆرۆنا دەگەنە عێراق، ئەو ڤاکسینانەش بەپێی پلانی داڕێژراو سەرەتا دەدرێنە کارمەندانی کەرتی تەندروستی و هێزە ئەمنییەکان، دواتر دەدرێنە کەسانی بەتەمەن و ئەوانەی نەخۆشی درێژخایەنیان هەیە.  عێراق ئەندامە لە هاوپەیمانیی کۆڤاکس، کە ١٩٠ وڵات تێیدا ئەندامن و کار بۆ مسۆگەرکردنی دابینکردنی ڤاکسینی کۆرۆنا بە یەکسانی بۆ هەموو ئەندامانی دەکات، وەزارەتی تەندروستیی عێراق راشیگەیاند، لە کاتێکدا بەپێی رێککەوتنی عێراق لەگەڵ هاوپەیمانییەتەکە، کە لە ئەیلوولی ساڵی ٢٠٢٠ واژۆ کرا "هاوپەیمانییەکە ڤاکسین بۆ ٢٠ % ـی دانیشتووانی عێراق دابین دەکات، کە ١٦ ملیۆن ژەمە و ڤاکسینی ئەسترازینیکای ئۆکسفۆردە و بە ١٦٩ ملیۆن و ٧٣٦ هەزار و ٨٤٠ دۆلار کڕدراوە، بڕیاریشە رێکخراوی یونیسێف لە چەند رۆژی کەمی داهاتوودا بیگەیێنێتە عێراق".  بەپێی راگەیێندراوەکەی وەزارەتی تەندروستی و ژینگەی عێراق ئاماژە بەوە دەدات، کە بۆ کڕینی ١ ملیۆن و ٥٠٠ ژەمە ڤاکسین لە ٢١ - ١٢ - ٢٠٢٠ دا رێککەوتنێکمان لەگەڵ کۆمپانیای فایزەر - بایۆنتیک لە بەریتانیا واژۆ کرد، کە بڕیار بوو بە سێ کاروان بگاتە عێراق، "بەڵام کۆمپانیاکە لە ١٥ ـی شوباتی ٢٠٢١ دا داوای دەرکردنی یاسایەکی لە عێراق کرد بۆ بێبەریکردنی کۆمپانیاکە لە هەر بەرپرسیارێتییەک و پێدانی هەر قەرەبوویەک، ئەوەش بووە هۆی دواکەوتنی گەیشتنی ڤاکسینی فایزەر - بایۆنتیکی دژە کۆرۆنا بۆ عێراق".  کۆتایی هەفتەی رابردوو، دکتۆر سەیف بەدر، گوتەبێژی وەزارەتی تەندروستی و ژینگەی عێراق، بە تۆڕی میدیایی رووداوی راگەیاند: "بڕیارە شەممە ٢٧ ـی شوباتی ٢٠٢١، یاخود یەکشەممەی داهاتوو، یەکەم کاروانی ڤاکسینی سینۆفارمی دژە ڤایرۆسی کۆرۆنا لە چینەوە رەوانەی عێراق بکرێت، هەروەها بڕیارە ڤاکسینی ئەسترازینیکاش تاوەکو کۆتایی ئەم مانگە بگاتە عێراق، هەر ڤاکسینێکیش بگاتە عێراق بەسەر هەموو پارێزگاکانی عێراق دابەشدەکرێت بە هەرێمی کوردستانیشەوە".  تائێستا ٦٩٢ هەزار و ٢٤١ کەس لە عێراق و هەرێمی کوردستان تووشی کۆرۆنا بوون، ٦٣٢ هەزار و ٩٩٨ لەو تووشبووانە چاکبوونەتەوە، بەڵام ١٣ هەزار و ٣٨٣ تووشبووی کۆرۆنا گیانیان لەدەستداوە.