نەبیل حەمدی بوشناق، بەڕێوەبەری گشتیی تەندروستیی پارێزگای کەرکووک بە تۆڕی میدیایی رووداوی راگەیاند "ژمارەی تووشبوون بە ڤایرۆسی کۆرۆنا تاوەکو دێت زیاتر دەبێت، ئەمەش کاریگەریی خراپی لەسەر رەوشی تەندروستیی پارێزگاکە دەبێت".  لەبارەی ئامارەکانەوە بەڕێوەبەری گشتیی تەندروستیی پارێزگای کەرکووک ئاشکرایکرد "رۆژانە لەنێوان ١٠٠ بۆ ١٥٠ تووشبووی نوێ تۆماردەکرێن، لەنێو ئەوانەشدا رۆژانە یەک بۆ دوو کەس گیان لەدەستدەدەن، هەروەها نزیکەی ٣٠ تووشبوو چارەسەری چڕ وەردەگرن".  نەبیل حەمدی بوشناق ئەوەی خستەڕوو "نەخۆشخانەی تایبەت بە تووشبووانی کۆرۆنا توانای وەرگرتنی نەخۆشی نوێی نەماوە، بەتایبەت لەگەڵ هەڵکشانی ژمارەی تووشبووان، بۆیە پەنامان بۆ زیادکردنی قاوشێکی دیکەی ٣٠ قەرەوێڵەیی بردووە".  لەگەڵ ئەوەشدا بەپێی قسەکانی بەڕێوەبەری گشتیی تەندروستیی کەرکووک، ئەگەر دۆخەکە بەو شێوەیە بەردەوامبێت و هاووڵاتییان پابەندی رێنماییە تەندروستییەکان و بەستنی ماسک و تێکەڵنەبوون نەبن، ئەوا ژمارەکان زۆر زیاتر هەڵدەکشێن و توانای وەرگرتنی تووشبووی نوێیان نامێنێت.  بەپێی ئامارەکانی بەڕێوەبەرایەتیی تەندروستیی کەرکووک، تاوەکو ئەمڕۆ پێنجشەممە ٢٢ی نیسانی ٢٠٢١، ژمارەی تووشبووان بە ڤایرۆسی کۆرۆنا لە پارێزگای کەرکووک گەیشتووەتە ٤١ هەزار و ٤٨٦ تووشبوو، لەو ژمارەیە ٣٨ هەزار و ١٥٦ تووشبوو چاکبوونەتەوە و ٨٧٥ کەسیش گیانیان لەدەستداوە.  نەبیل حەمدی بوشناق لە لێدوانەکەیدا بۆ رووداو باسی لەوەش کرد "ئەوەی مەترسیدارە لە رەوشی بڵاوبوونەوەی ڤایرۆسی کۆرۆنا لە کەرکووک ئەوەیە کە رێژەی زیاتر لە ٧٥ % ی نەخۆشەکان تووشبووی ڤایرۆسی کۆرۆنای گۆڕاون، هەروەها رۆژانە نزیکەی پێنج منداڵ تووشی کۆرۆنا دەبن کە لە تەمەنی خوار ١٥ ساڵەوەن".