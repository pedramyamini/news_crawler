دکتۆر دلۆڤان محەممەد، بەڕێوەبەری گشتیی تەندروستیی هەولێر، بە تۆڕی میدیایی رووداوی راگەیاند: "تاوەکو ئێستا سێ جۆر ڤاکسین بۆ شاری هەولێر هاتووە، لەوانە سینۆفارمی چینی کە بڕێکی کەمی لێهات، کە تەنیا بۆ پزیشکان و کارمەندانی تەندروستی کەرتی تەندروستی بەکارهێنرا، دواتر ڤاکسینی ئەسترازێنیکا گەیشت، کە پشکی هەولێر ١٥ هەزار و ٨٠٠ قورچک ڤاکسین بوو، جۆری سێیەمیشیان  فایزەر بوو، لەو جۆرەشیان پشکی هەولێر ٢ هەزار ٣٤٠ قورچک ڤاکسین بوو. ئەو بڕەی لە ئەسترازێنیکا گەیشت هەشت ئەوەندەی جۆری فایزەر بوو".   لە بەشێکی دیکەی قسەکانیدا دکتۆر دلۆڤان محەممەد دەڵێ: "بڕیار وایە بە شێوەی بەردەوام کاروانی دیکەی ڤاکسین بگاتە هەرێمی کوردستان لە نێویشیاندا شاری هەولێر، وەزارەتی تەندروستیی عێراق پلانی داناوە لە ماوەی ٨ هەفتە ڤاکسینی جۆری فایزەر بەسەر شارەکانی عێراق و هەرێمی کوردستان دابەش بکات، هەولێر وەکو سەنتەر، لە ماوەی ئەو ٨ هەفتەیە بنکەی رزگاری ٦ کاروانی بەردەکەوێت، سەنتەری سۆران ٤ کاروانی بەردەکەوێت، واتە لە ماوەی ئەو ٨ هەفتەیە ١٠ کاروان دەگاتە شاری هەولێر، هەر کاروانێکیش ١١٧٠ قورچک ڤاکسین دەبێت، واتە ١١ هەزار و ٧٠٠ قورچک ڤاکسین دەگات. لە ماوەی داهاتووشدا بڕیارە ڤاکسینی جۆری سینۆفارمی چینی بگات".  بە گوتەی بەڕێوەبەری گشتیی تەندروستیی هەولێر تاوەکو ئێستا " ١٩ هەزار و ٥٠٠ قورچکە ڤاکسینمان بە هەر سێ جۆرەکەیەوە بۆ هاتووە، بەپێی ئامارەکانی تاوەکو دوێنێ ١٦ی مانگ، ١٤ هەزار و ٢٠٠ قورچك ڤاکسین بە هاووڵاتیان دراوە بە هەموو جۆرەکانیەوە، لەگەڵ ئەمڕۆش دەتوانین بڵێین ١٥ هەزار پێکوتە بە هاووڵاتیان دراوە، تاوەکو ئێستا هیچ کاریگەرییەکی نەرێنی لە ئەنجامی بەکارهێنانی ئەو ژمارە ڤاکسینە تۆمار نەکراوە".  سەبارەت بەو ترسەش کە خەڵک لە ڤاکسین بە گشتی و ئەسترازێنیکا بەتایبەتی هەیانە، دکتۆر دلۆڤان دەڵێ: "خەڵک خۆی ترسی بۆ خۆی دروستکردووە، راستە لە ٣٠ ملیۆن کەس کە ڤاکسینەکەیان وەرگرتووە ٣٠ کەس تووشی خوێن مەیین بوون، بەڵام تاوەکو ئێستا ئەوە پشتڕاست نەکراوەتەوە کە ئەو خوێن مەیینە کاریگەرییەکی ئەو ڤاکیسنەیە کە وەری دەگرێت یان هۆکارێکی دیکەیە. لە کاتێکدا ٢ % ی ئەوانەی تووشی کۆرۆنا دەبن گیانیان لەدەستداوە، بۆیە کاریگەرییە لاوەکییەکانی نەخۆشییەکە زۆر زیاترە بەراورد بەو ڤاکسینەی وەریدەگرێت".  بە گوتەی دکتۆر دلۆڤان، "بەپێی توێژینەوە نوێیەکان حاڵەتی خوێن مەیین لە ڤاکسینی فایزەریش تۆمارکراوە، بەڵام تاوەکو ئێستا ئاماری تەواو لەبەردەستدا نییە".  سەبارەت بە وەرگرتنی کاتی قورچکی یەکەم لەگەڵ قورچکی دووەم و ئەو جیاوازییەی لەنێوان وەرگرتنی قورچەکەکان لە جۆرێکی ڤاکسین بۆ جۆرێکی دیکە هەیە، دکتۆر دلۆڤان محەممەد گوتی: "پێکهاتەکانی ڤاکسینەکان جیاوازییان لەگەڵ یەکدی هەیە، بۆ نموونە ئەو کەسەی سینۆفارمی چینی وەردەگرێت، دوای ئەوەی قورچکی یەکەم وەردەگیرێت دەبێت دوای ٢١ رۆژ قورچکی دووەم وەربگرێت، لە فایزەر نێوانەکەی لە ٢١ بۆ ٢٨ رۆژ دەتوانرێت قورچکی دووەم وەربگیرێت".   هەروەها دکتۆر دلۆڤان ئاماژە بەوەش دادەت، ئەسترازێنیکا لە ماوەی ٤ هەفتە تاوەکو ١٢ هەفتە قورچکی دووەم وەردەگیرێت، بەڵام ئێستا بەپێی توێژینەوەکان بۆ نموونە لەسەر ئەسترازێنیکا ئەوەیە کە تاوەکو چەند قورچکی دووەم درەنگتر وەربگرێت بەرگریی لەشی کەسەکە زیاتر دەبێت، لیژنەی زانستیی عێراقیش بڕیاری لەسەر ئەوە داوە کە دوای ١٢ هەفتە قورچکی دووەم وەربگیرێت واتە دوای نزیکەی ٣ مانگ.  لە بەشێکی دیکەی قسەکانیدا دلۆڤان محەممەد دەڵێت: "ناکرێت کەسێک قورچکی یەکەم جۆرێک ڤاکسین وەرگرێت و قورچکی دووەم جۆرێکی دیکە، رێکخراوی تەندروستیی جیهانی و کۆمپانیاکانی بەرهەمهێنانی ڤاکسین و لیژنەکانی زانستی وڵاتان لەسەر ئەوە کۆکن کەوا ناکرێت ئەو کەسەی قورچکی یەکەمی جۆرێک ڤاکسینی وەرگرتبێت قورچکی دووەم جۆرێکی دیکە وەربگرێت، واتە دەبێت قورچکی یەکەم و دووەمی لە هەمان جۆر وەربگیرێت".