کریستۆف هێملمەن، نوێنەری رێکخراوی تەندروستیی جیهانی لە تاران، ئەمڕۆ دووشەممە بە میدیاکانی راگەیاند، ئێرانیش وەک وڵاتانی دیکە هەوڵدەدات ڤاکسینی کۆرۆنا بەرهەمبێنێت، بەڵام نیگەرانی لەبارەی سەلامەتی ڤاکسینەکە هەیە و ئەوان وەک رێکخراوی تەندروستی جیهانی نایانەوێت ئێران ڤاکسینێک بەرهەمبێنێت کە زیانی لە قازانج زیاتر بێت.  نوێنەرەکەی (WHO) داوا دەکات، ئێران ئەنجامی تاقیکردنەوەکان بە رێکخراوی تەندروستیی جیهانی رابگەیێنێت و دەڵێت، ئەو رێکخراوە بۆ سەلامەتبوونی هەر ڤاکسینێک رێوشوێنی زۆر تووند دەگرێتەبەر و لە هەموو بوارێکەوە تاوتوێی ڤاکسینەکە دەکات، کە زیان بە مرۆڤ نەگەیێنێت.   بەگوتەی کریستۆف هێملمەن، رێکخراوی خۆراک و دەرمانی ئێران دەبێ گەرەنتی ئەوە بدات کە تەنیا رێگە بە بەکارهێنانی ئەو ڤاکسینانە بدات کە رەچاوی ستانداردە نێودەوڵەتییەکانیان کردبێ.  بەرپرسانی تەندروستیی ئێران دەڵێن، بەهاوکاری وڵاتێکی دیکە کە گومان دەکرێ چین بێت، هەوڵی بەرهەمهێنانی ڤاکسینی کۆرۆنایان داوە، ڤاکسینەکە لەسەر ئاژەڵ تاقیکراوەتەوە و بڕیارە هەفتەی داهاتووش  لەسەر مرۆڤ تاقیبکرێتەوە.