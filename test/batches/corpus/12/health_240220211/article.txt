وەزارەتی تەندروستی و ژینگەی عێراق، ئەمڕۆ چوارشەممە، لە راگەیێندراوێکدا رایگەیاند: "ئەمڕۆ ٤ هەزار و ٣٠٦ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون، هاوکات ٢ هەزار و ١١٠ تووشبووی دیکەی کۆرۆنا چاکبوونەوە، هەروەها ١٣ تووشبووی دیکەی کۆرۆنا گیانیان لەدەستدا".  وەزارەتی تەندروستیی عێراق راشیگەیاند: "ئەمڕۆ لە هەرێمی کوردستان ١٧٦ کەسی دیکە تووشی ڤایرۆسی کۆرۆنا بوون، هاوکات ٧٧ تووشبووی دیکەی کۆرۆنا چاکبوونەوە، هەروەها ٣ تووشبووی دیکەی کۆرۆنا گیانیان لەدەستدا".  دکتۆر حەسەن تمیمی، وەزیری تەندروستی و ژینگەی عێراق، دوێنێ، رایگەیاند: "دووشەممەی داهاتوو پێکوتەی کۆرۆنا لە چینەوە دەگاتە عێراق، ئەوەش یەکەم پێکوتەی کۆرۆنا دەبێت کە دەگاتە عێراق و بە خۆڕایی دەدرێتە هەموو ئەو کەسانەی کە پێویستیان پێیەتی".  تاوەکو ئێستا ٦٨٠ هەزار و ٩٣٧ کەس لە عێراق و هەرێمی کوردستان تووشی کۆرۆنا بوون، ٦٢٥ هەزار و ٤٤٧ لەو تووشبووانە چاکبوونەتەوە، واتا ٩١.٩ % ـی تێکڕای تووشبووان، هەروەها ٤١ هەزار و ٥١٧ تووشبووی کۆرۆنا هێشتا چارەسەر وەردەگرن، ٣٧٧ لەو تووشبووانە لەژێر چاودێری چڕدان، ١٣ هەزار و ٣٢٤ تووشبووی کۆرۆناش گیانیان لەدەستداوە.  لەبارەی کۆرۆنای گۆڕاو ئەمڕۆ وەزیری تەندروستیی عێراق رایگەیاند، زیاتر لە ٣٠٠ تووشبووی کۆرۆنای گۆڕاو لەنێو منداڵاندا تۆمارکراون.   د. هێرش سەید سەلیم، جێگری بەڕێوەبەری گشتیی تەندروستیی سلێمانی بە تۆڕی میدیایی رووداوی راگەیاند، بارودۆخی کۆرۆنا لە سنووری پارێزگای سلێمانی جێگیرە و هیچ حاڵەتێکی کۆرۆنای گۆڕاویش لە سنووری بەڕێوەبەرایەتیی گشتیی تەندروستیی سلێمانی تۆمار نەکراوە.