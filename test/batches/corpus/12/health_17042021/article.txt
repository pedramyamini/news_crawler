رافایل پارێنتێ، وەزیری تەندروستیی بەرازیل ئامۆژگاریی ژنە گەنجەکانی وڵاتەکەی دەکات کە "چاوەڕێبکەن تا دۆخەکە باشتر دەبێت. "  رافایل پارێنتێ گوتیشی، هەندێ بەڵگە هەن دەریدەخەن ئەو جۆرە کۆرۆنایەی یەکەمجار لە بەرازیل بڵاوبووەوە، لە ژنانی دووگیاندا بەراورد بە ساڵی رابردوو مەترسیدارترە.  لێدوانەکەی وەزیری تەندروستیی بەرازیل لەکاتێکدایە، ئێستا مردن بە هۆی کۆرۆناوە لە بەرازیل گەیشتووەتە ئاستێکی مەترسیدار و بەرز. رۆژی هەینی سێ هەزار و ٣٠٥ تووشبووی کۆرۆنا لەو وڵاتە گیانیان لەدەستدا و کۆی ژمارەی مردووان بەهۆی پەتاکەوە لە بەرازیل بۆ سەروو ٣٦٨ هەزار کەس بەرزبووەوە.   لە رووی ژمارەی تووشبووانەوە، بەرازیل لەسەر ئاستی جیهان بە تۆمارکردنی ١٣ ملیۆن و ٨٣٤ هەزار و ٣٤٢ تووشبوو، لە پلەی سێیەم دێت، دوای هەریەکە لە ئەمریکا و هیندستان دێت.   رافایل پارێنتێ، وەزیری تەندروستیی بەرازیل لەو بارەوە دەڵێت: "لەم کاتەدا کە پەتاکە لە لووتکەدایە، دەبینین نەخۆشخانەکانی منداڵبوون لە دۆخێکی خراپدان، هەندێکجار ئێمە شتێک دەڵێین و میدیا شتێکی دیکە بڵاودەکاتەوە؛ ئەگەر بگونجێت و بشێت، پێمان باشە دووگیانبوون تا کاتێکی گونجاوتر دوابخرێت بۆئەوەی بتوانن منداڵبوونێکی ئاسانترتان هەبێت. ئێمە دەزانین لە کاتی بڵاوبوونەوەی ڤایرۆسی زیکادا بۆ ماوەی یەک تاوەکو دوو ساڵ دووگیانبوون لە بەرازیل کەمبووەوە، بەڵام دواتر بەرزبووەوە. ئەوە شتێکی ئاساییە. "