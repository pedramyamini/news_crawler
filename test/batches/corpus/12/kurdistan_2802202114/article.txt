حەسەن تەمیمی، وەزیری تەندروستیی عێراق دەڵێت "لە رۆژی سێشەممەوە دەستدەکرێت بە پێدانی ژەمە ڤاکسین لە سەرجەم بنکە تەندروستییەکان لە عێراق لە یەک کاتدا و دەستدەکەین بە پێدانی ژەمە ڤاکسین بە ھاووڵاتییان، ئەوانەی مەرجەکان دەیانگرێتەوە لە بەغدا و پارێزگاکان و ھەرێمی کوردستانیش ھەمووی بەیەکەوە، دوای ئەوەی ھەر لەم ھەفتەیەدا و لەگەڵ گەیشتنی پێکوتەی ئەسترازینیکا کە لە چوارچێوەی رێککەوتنی وەزارەتی تەندروستیی عێراق و کۆڤاکسە، ئەوانیش بە شێوازێکی دادپەروەرانە دابەشدەکرێن، زیاتر لە ٦٠٥ بنکەی تەندروستیمان دیاریکردووە لەگەڵ نەخۆشخانە فێرکارییەکان، ئەم بنکانە کاری دابەشکردنی پێکوتەکان ئەنجامدەدەن".  کارمەندانی وەزارەتی تەندروستی و ھێزە ئەمنییەکان یەکەم کەسن کە ژەمە ڤاکسینیان پێدەدرێت.  وەزارەتی تەندروستیی عێراق رایگەیاندووە، رۆژی دووشەممە ١ی ئادار یەکەم کاروانی ڤاکسین کە زیاتر لە ملیۆنێک و ٧٠٠ ھەزار دانەیە دەگاتە عێراق، دابەشکردنەکەشی بەپێی رێژەی دانیشتووانی پارێزگاکان دەبێت بە ھەرێمی کوردستانیشەوە.  لەڕێگەی رێکخراوی یونیسێفەوە ڤاکسینەکان دەگەنە عێراق، لەگەڵ گەیشتنی یەکەم کاروانی ڤاکسین پێنج ھەزار پێکوتە بۆ ھەرێمی کوردستان دەنێردرێت، وەزارەتی تەندروستیی حکومەتی ھەرێمی کوردستانیش لە ھەوڵدایە راستەوخۆ ڤاکسین بکڕێت.  سامان بەرزنجی، وەزیری تەندروستیی حکومەتی ھەرێمی کوردستان رایگەیاند "ئێمە خۆشمان لە ھەوڵی بەردەوامین و حکومەتی ھەرێمی کوردستانیش ئامادەیی دەربڕیوە لەکاتی گەیشتنمان بە رێککەوتنی کۆتایی، کە مەبەستم واژۆکردنی چەند گرێبەستێکە کە رێککەوتنمان پێشوەختەیە، پێش گرێبەستەکان ئەو رێککەوتننامانەشمان بۆ سەرۆکایەتیی ئەنجوومەنی وەزیران ناردووە، حکومەتی ھەرێمی کوردستان ئامادەیە بودجەی تایبەت و پێویست تەرخانبکات، بەڵام ئەوەی کە لە بەغدا دێت، ئێمە لە پەیوەندیداین. نزیکترینیان سبەی شەو کاروانێک دەگاتە عێراق و بەشی ھەرێمی کوردستان لەو بەخشینەی وڵاتی چینە پێنج ھەزار پێکوتەیە، پێشبینی دەکرێت لە بەھاری ئەمساڵ ڤاکسینی دیکە بگات، ئەمە پێشبینییە، ھیوادارین لەکاتی خۆی بگاتە عێراق و پشکی ھەرێمی کوردستان تێیدا پارێزراوبێت".  کۆی گشتیی ئەو ڤاکسینەی عێراق لە کۆمپانیاکانی کۆڤاکس، ئەسترازینیکا، ڤایزەر و بایۆنتێک کە بڕەکەی ١٧ ملیۆن و ٥٠٠ ھەزار ژەمە ڤاکسینە و یەک ملیۆنیش لەلایەن چینەوە وەکو یارمەتی بە عێراق دەدرێت، دەکاتە ١٨ ملیۆن و ٥٠٠ ھەزار ژەمە ڤاکسین، لەو ژمارەیەش عێراق ناتوانێت زیاتر بکڕێت، ئەمەش بەپێی بڕیاری رێکخراوی تەندروستیی جیھانی کە ھەر وڵاتەو بەپێی رێژەی دانیشتووانی ٢٠ % زیاتری پێنادرێت.