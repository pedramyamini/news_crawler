داتاکانی دەزگای بلومبێرگ نیشانی دەدات، تاوەکو رۆژی هەینی ٢٦ی ئادار ژمارەی کوتان بە ڤاکسین لە جیهاندا گەیشتووەتە ٥٠١ ملیۆن ژەمە ڤاکسین و لە ١٤٠ ولاتی جیهانیشدا بەرەوام ڤاکسین دابەش دەکرێت.  بەپێی ئەو داتایانە ئاستی کوتان بە ڤاکسین رۆژانە بەرزبوونەوەی بەرچاوی بەخۆیەوە دیوە، رۆژانە ١٢ ملیۆن و ٢٠٠ هەزار ڤاکسین دابەش دەکرێن. تائێستاش ٣.٣ % ی دانیشتووانی جیهان بە ڤاکسینی کۆرۆنا کوتراون.  بەپێی ئاماری وۆڵد ئۆمیتەر کە پشت بە داتای وەزارەتی تەندروستیی وڵاتان دەبەستێت، ڤایرۆسی کۆرۆنا لە ٢٢١ وڵات و هەرێم و ناوچەی جیهان بڵاوبووەتەوە. تاوەکو ئێستا ١٢٦,١٨٠,٠٦٩ کەس لە جیهاندا تووشی کۆرۆنا بوون، لەو ژمارەیە ١٠١,٨٠٢,٨٥٣ تووشبوو چاکبوونەتەوە و ٢,٧٦٩,٣٢٦ تووشبووش گیانیان لەدەستداوە.  ژمارەی تووشبووانی کۆرۆنا لە ئەمریکا ٣٠ ملیۆنی تێپەراندووە، بەڵام ئەو وڵاتە  دەستی بە هەڵمەتێکی چڕی کوتان بە ڤاکسینی کۆرۆنا کردووە. تائێستا زیاتر لە ١٣٣ ملیۆن ژەمە ڤاکسین لەو وڵاتە دابەش کراوە.  جۆ بایدن، سەرۆکی ئەمریکا لە کۆنفرانسێکی رۆژنامەڤانیدا رایگەیاند بەنیازن تاوەکو ١٠٠ ەمین رۆژی دەستبەکاربوونی لە کۆشکی سپی، ٢٠٠ ملیۆن کەس لە ئەمریکا بە ڤاکسینی کۆرۆنا بکوترێن.  لە دوای ئەمریکا، هەر یەک لە وڵاتانی وەک چین، بەریتانیا، هیندستان و ئیسرائیل دێن کە زۆرترین کەسیان بە ڤاکسینی کۆرۆنا کوتاوە.  لەڕووی دابەشکردنی ڤاکسینەوە بەپێی رێژەی دانیشتووان بەریتانیا و ئیسرائیل و ئەمریکا لە ریزەکانی پێشەوەن و  مەغریب و ئیماراتیش لەنێو ئەو وڵاتانەن زۆرترین رێژەی دانیشتووانیان  ڤاکسینیان وەرگرتووە.  تەنانەت هەندێک وڵات زیاتر لە ژمارەی دانیشتووانەکەیان بە ڤاکسینی کۆرۆنا کوتاوە، بۆ نموونە لە ئیسرائیل نزیکەی ١٠ ملیۆن ڤاکسین دابەش کراوە، لەکاتێکدا ژمارەی دانیشتووانی وڵاتەکە  ٩ ملیۆن کەسە. بەمەش ئەگەر بەسەر هەموو دانیشتووان دابەشبکرایە % ١٠٠ی ئیسرائیلییەکان ڤاکسینیان وەردەگرت، بەڵام لەبەرئەوەی هەوڵدراوە  بەتەمەنەکان دوو ژەمیان پێبدرێت، بۆیە ئەوانەی ڤاکسینیان وەرگرتووە لەو وڵاتە ٥٤ % ی دانیشتووانن.  پێنج وڵات کە زۆرترین دانیشتووانیان کوتیوە  کوتان بەپێی رێژەی دانیشتووان