چەند رۆژی داهاتوو ئیدارەی خۆراک و دەرمانی ئەمریکا بڕیاری کۆتایی لەبارەی ڤاکسینەکەی کۆمپانیای فایزەر دەدات، هەرکاتێک بەتەواوی پەسندبکرێت پزیشکانی نیویۆرک بەمەبەستی دابەشکردنی دەیگوازنەوە نێو دەرمانخانەکانیان.  ڤیڤیان لیۆنارد، بەڕێوەبەری دەرمانخانەی نەخۆشخانەی ماونت سینای دەڵێت: "ڤاکسینەکە دەهێنینە دەرمانخانەکەمان، دەبێت لەماوەی ٩٠ چرکەدا سندووقەکە بەتاڵبکەین و بەفرگرەکە بکەینەوە. بەفرگرەکەش بۆ ژێر سفری سەدی سارد بێت، پێشی دەگوترێت بەفرگری بەهێز کە تاوەکو ٨٠ پلەی ژێر سفری سەدی ساردی دەکات. "  هەرچەندە کۆرۆنا نزیکەی ٣٠٠ هەزار کەسی لە ئەمریکا کوشتووە، بەڵام جۆ بایدن، سەرۆکی هەڵبژێردراوی ئەمریکا رایگەیاندووە، ڤاکسینی کۆرۆنا خۆویستانەیەو کەس ناچارناکرێت بیکڕێت. هەروەها بایدن بەڵێنی ئەوەی داوە کە لە ١٠٠ رۆژی سەرەتای دەستبەکاربوونی ١٠٠ ملیۆن ژەم ڤاکسین بەسەر ئەمریکییەکاندا دابەشدەکەن.  پزیشکانی ئەمریکی بە پێویستی دەزانن خەڵک خۆیان بکوتن، بەتایبەتی کاتێک ئامارەکانی کۆرۆنا بە نموونە دەهێننەوە.   سووسان ماشنی، جێگری سەرۆکی دەرمانخانەی نەخۆشخانەی ماونت سینای دەڵێت: "هیچ پەتایەک وەکو ئەمە پێویستی بەو هەموو خەڵکە نەبووە بکوترێن. دواجار هەڵمەتی کوتانمان ئەنجامدابێت بۆ ئەنفلەوەنزای بەراز بوو. دەبێت دڵنیابینەوە کە کارەکە بەڕاستی ئەنجامدەدەین، چەندین کار و چالاکی هەن دەبێت بەسەریەکەوە ئەنجامیان بدەین. "   نەخۆشخانەکانی ئەمریکا دەیانەوێت دڵنیاببنەوە لەوەی کارمەند و لێهاتوویی باشیان لەناو هەڵکەوتووە بۆ ئەوەی هەڵمەتی کوتان بەڕێوەببەن.  کاری پزیشکە ئەمریکییەکان هەستیارتریشە، چونکە ئەو ڤاکسینەی کە لەوانەیە بەمزووانە بەردەستبێت، هی کۆمپانیای فایزەرە کە دەبێت "زۆر بەوریایی" مامەڵەی لەگەڵدا بکرێت و لە پلەی گەرمی ٧٠ی ژێر سفری سەدی هەڵبگیرێت، هەر هەڵەیەکی تەکنیکی لەوانەیە گیانی بەکارهێنەرانی ڤاکسینەکە بخاتە مەترسییەوە.  بەریتانیا یەکەم وڵات بوو کە مۆڵەتی بەکارهێنانی بە ڤاکسینی کۆمپانیای فایزەر دا، دوێنی چوارشەممە دوای بەکارهێنانی ڤاکسینەکە دوو کارمەندی تەندروستیی بەریتانیا هەستیان بە هەندێک نیشانە کرد، لەبەر ئەوە بەرپرسانی تەندروستیی بەریتانیا رایانگەیاند، ئەو کەسانەی کە هەستیارییان دژی بەکارهێنانی دەرمانەکانی بەرگریی لەش هەیە، نابێت ڤاکسینەکە بەکاربهێن.