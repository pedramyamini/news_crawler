دوای کۆتاییهاتنی لێکۆڵینەوەی لیژنەیەکی سەر بە ئاژانسە ئەوروپییەکە لەسەر ڤاکسینی ئەسترازێنیکا، ئێمەر کووک، بەڕێوەبەری ئەو ئاژانسە لە کۆنگرەیەکی رۆژنامەڤانیدا رایگەیاند "لیژنەکە بە ئەنجامێکی زانستیی روون گەیشتووە و دەڵێت، ئەمە ڤاکسینێکی سەلامەت و کاریگەرە. لیژنەکە بەو ئەنجامەش گەیشتووە کە ڤاکسینەکە هیچ پەیوەندیی بە زیادبوونی مەترسیی دروستبوون یان شیبوونەوەی کڵۆ خوێنەوە نییە".  بەکارهێنانی ڤاکسینەکەی کۆمپانیای ئەسترازێنیکا کە بە هاوکاریی زانکۆی ئۆکسفۆردی بەریتانی دروستکراوە، لە ١٣ وڵاتی ئەندامی یەکێتیی ئەوروپا راگیرابوو، ئەوەش بەهۆی گومانی هەبوونی پەیوەندی بە تووشبوونی ژمارەیەک کەس بە جەڵتە، کە ڤاکسینەکەیان وەرگرتبوو.  دوای روونکردنەوەکانی ئاژانسی دەرمانی ئەوروپا، سەرۆکوەزیرانی ئیتاڵیا رایگەیاند، وڵاتەکەی دەست بە بەکارهێنانی ڤاکسینی ئەسترازێنیکا دەکاتەوە.  پێشتریش ئاژانسی دەرمانی یەکێتیی ئەوروپا و رێکخراوی تەندروستیی جیهانی رایانگەیاندبوو، سوودەکانی ڤاکسینەکە لە مەترسییەکانی زیاترن.  هەروەها رێکخراوی تەندروستیی جیهانی داوا لەو وڵاتانە دەکات کە دەست بە بەکارهێنانی ڤاکسینەکە بکەنەوە.  ڤاکسینی ئەسترازێنیکا یەکێکە لەو شەش جۆرە ڤاکسینەی کە تاوەکو ئێستا لە ژمارەیەکی زۆری وڵاتانی جیهان مۆڵەتی بەکارهێنانی دژی کۆرۆنا وەرگرتووە.