کۆرۆنا رۆژ لە دوای رۆژ، ژمارەی قوربانییەکانی زیاتر دەبێت و تائێستا نەدۆزینەوەی ڤاکسینی دژی ئەو نەخۆشییە، کێشەیەکی گەورەی جیهانیی دروستکردووە، وێڕای هەوڵە زۆرەکان بۆ گەیشتن بەپێکوتەیەک، لەپێناو رێگریکردن لە تووشبوون و مردن بەو پەتایە.  ئەوەی تائێستا لەسەر ڤایرۆسەکە و قوربانییەکانی هەیە، هەموو کات هەر ژمارەی نێگەتیڤ بوون، بەڵام پاش زیاتر لە دە مانگ لە بڵاوبوونەوەی نەخۆشییەکە، ئێستا باس لە سوودە سەرسوڕهێنەرەکانی پەتاکە دەکرێت.  کۆرۆنا، بووە هۆکاری چۆڵکردنی شارەکان، بەتاڵبوونی خوێندنگە و قوتابخانەکان، هەڵوەشانەوەی گەشت و گواستنەوە و هامووشۆی مرۆڤایەتی. داخستنی دەرگای چێشتخانە و شوێنە گشتییەکان، هەموو ئەمانە رەنگدانەوەی نێگەتیڤیان دروستکرد، بەڵام هێشتا هەندێک ئەنجام هەبوون بە پۆزەتیڤ بۆ مرۆڤایەتی کەوتنەوە. دیارترین سوودە سەرسوڕهێنەرەکانی کۆرۆنا ئەمانەن:  پیسبوونی بەردەوامی ژینگە و کێشەکانی هەوا و بەرگەهەوای چواردەوری زەوی، تەنگژەیەکی گەورەی مرۆڤایەتییە و ساڵانە سەدان کۆنفرانس و دەیان کۆنگرە و رێککەوتنی نێودەوڵەتی، بۆ کەمکردنەوەی زیانەکانی سەر بەرگەهەوا و ژینگە دەبەسترێت، بەڵام پێناچێت هیچ کام لەو رێکەوتننامە نێودەوڵەتییانە، هێندەی کۆرۆنا، سوودیان بە هەوا گەیاندبێت.  هاتووچۆ و بەردەوام بەکارهێنانی ئۆتۆمبێل بەهەموو جۆرەکانییەوە، هۆکاری سەرەکی زیادبوونی گازی دووەم ئۆکسیدی کاربۆنە، کە هۆکاری سەرەکی پیسبوونی ژینگەیە، ئەمەش بەهۆی ئەو کاریگەرییانەی ئەو گازە لەسەر ژینگەی جیهان دروستیدەکات. لە پاش جووڵەی ئۆتۆمبێلەکان، کار و چالاکییە پیشەسازییەکان و کارگەکان، سەرچاوەیەکی گەورەی فڕێدانی دووەم ئۆکسیدی کاربۆنن بۆ ناو هەوا، ئەو رێژەیەی چالاکییە پیشەسازییەکان دەیخەنە هەواوە، چارەکێکی کۆی دووەم ئۆکسیدی کاربۆنە لە نێو هەموو هەوای جیهاندا.  رێوشوێنەکانی کەرەنتینە و دابڕینی مرۆڤایەتی لە یەکتری و راوەستانی ژیان و چۆڵبوونی شەقامەکان و لەکارکەوتنی کارگەکان، بەهۆی دابڕینی ژیان لە پاش سەرهەڵدانی شەپۆلی یەکەمی کۆرۆنا، رێژەی چوونی دووەم ئۆکسیدی کاربۆنی بۆ ناو هەوا بەشێوەیەکی بەرچاو کەمکردەوە. دابەزینی رێژەی رژانی گازەکە بۆ ناو هەوا، بووە نزمترین ئاست لە مێژووی مرۆڤایەتیدا.  رۆژنامەی ' دۆیچە فیلە ' ی ئەڵمانی، مانگی شوباتی ئەمساڵ بڵاویکردووە، وێنە بڵاوکراوەکانی ' ئاژانسی ئاسمانیی ناسا '، کە لەسەر ناوچە جیاوازەکانی جیهان گیراون بەهۆی مانگە دەستکردەکانەوە، بەتایبەت لەسەر ئاسمانی چین، دەریخستووە رێژەی پیسبوونی ژینگە بەڕادەیەکی بەرچاو کەمیکردووە، ئەمە هاوکات بوو لەگەڵ کەرەنتینەی گشتی چیندا، لەپاش سەرهەڵدانی مەترسیداری پەتاکە لە شاری وۆهان.  وێنەکانی ' ناسا ' دابەزینی ئاستی ئۆکسیدی نیترۆجینیان لە هەوادا دەرخست، ئەمەش پاش پاشەکشەی مێژوویی چالاکییەکانی کارگە چینییەکان، دوای ئەوەی بەرهەمهێنەران بەرهەمیان راگرت، لە چوارچێوەی هەوڵەکانی سنووردارکردنی بڵاوبوونەوەی کۆرۆنادا.  ئۆکسیدی نیترۆجین، کە گازێکی ژەهراوییە، لە ماشێنی ئۆتۆمبێل و دامەزراوە پیشەسازییەکانەوە بەرهەم دێت، کەمبوونەوەی زیاتری ئاستی ئەو گازە زیانبەخشە لە ناوچە نزیکەکانی سەنتەری بڵاوبوونەوەی کۆرۆنادا هەستیان پێکرا، بەتایبەت لە نزیک وۆهان.  جۆس لیلڤیلد، بەڕێوەبەری پەیمانگای ' ماکس بلانک ' بۆ کیمیا، رۆژی ٢٧ی نیسانی ئەمساڵ، بە رۆژنامەی ' دۆیچە فیلە ' ی ئەڵمانی راگەیاندووە: "دەتوانین بڵێین خۆمان لە زیاتر لە ٧٤٠٠ مردنی منداڵانی کۆرپەلە پاراستووە، لەگەڵ ٦٦٠٠ حاڵەتی رەبۆ لە قۆناخی ژیانی منداڵانی تەمەن دوو هەفتەدا، ئەمەش بەهۆی رێوشوێنەکانی کۆرۆناوە بووە".  لیلڤیلد، یەکێکە لە ئەنجامدەرانی توێژینەوەیەک، بۆ هەڵسەنگاندنی داتای مانگە دەستکردەکان لە زیاتر لە ١٠ بنکەی پێوانە لە ٢٧ دەوڵەتی جیاوازدا، لە نێویاندا دەوڵەتانی جیاوازی ئەوروپی لە شێوەی ئەڵمانیا و ئیسپانیا، هەروەها چین، هیندستان و چیلی.  توێژینەوەکە کە توێژەرانی زانکۆکانی هیندستان و چین کردوویانە، دەریخستووە، رێژەی مردنی ساڵانە بەهۆی پیسیی هەواوە لە وڵاتێکی وەک هیندستاندا دەگاتە ٦٥٠ هەزار حاڵەتی مردن.  توێژینەوەیەکی دیکە دەریخستووە، دابەزینی ئاستی پیسبوونی هەوا، بەهۆی رێوشوێنەکانی داخستن و کەرەنتینەوە، بۆی هەیە ژیانی ١١ هەزار کەسی لە ئەوروپا لە مردن پاراستبێت، ئەمەش بەپێی توێژینەوەیەکی ' سەنتەری توێژینەوەی وزە و هەوا '، کە رۆژنامە ئەڵمانییەکە ئاشکرایکردووە.  لۆری میلیڤیرتا، گەورە توێژەری ناو توێژینەوەکە، گوتویەتی: "کاریگەریی رێوشوێنەکانی کەرەنتینە لە دژی کۆرۆنا، لەسەر پاکبوونەوەی ژینگە و پاراستنی مرۆڤ لە مردن بەهۆی پیسیی هەواوە، لە زۆرینەی ناوچەکانی جیهاندا، هاوتایە".  توێژینەوەکە ئاماژەی بە چین داوە بۆ نموونە کە تێیدا ئاستی چڕبوونەوەی دووەم ئۆکسیدی نیترۆجین و تەنۆچکە وردەکان لە هەوادا بۆ ٢٥ لەسەد و دواتر ٤٠ لەسەد لە تووندترین قۆناخەکانی کەرەنتینەدا دابەزیون. میلیڤیرتا زیاتر گوتویەتی: "لەبەرئەوە دەتوانین بڵێین مرۆڤایەتی ژمارەیەکی بەرچاوی گیانلەدەستدانی بەهۆی پیسیی هەواوە، لێ کەمبووەتەوە".  پسپۆران دەڵێن، پیسبوونی هەوا لە سەرانسەری جیهاندا، بەشێوەیەکی گشتی رێژەی تەمەنی مرۆڤ ٣ ساڵ کەمدەکاتەوە، هەروەها ساڵانە لە هەموو جیهاندا دەبێتە هۆی گیانلەدەستدانی ٨، ٨ ملیۆن کۆرپەلەی تازە لەدایکبوو.  ماڵپەری ' دی دەبیلو ' ی ئەڵمانی، هەڵوەستەی لەسەر سوودە کۆمەڵایەتییەکانی پەتا جیهانییەکە کردووە. ئەو ماڵپەرە ئاماژەی بەوەداوە لە دوای کەرەنتینە و مانەوەی خەڵک لە ماڵەکانیاندا، رێژەی چاودێری کەسانی بەتەمەن لە نێو خێزانەکاندا، بەشێوەی بەرچاو باشتر بووە.  ماڵپەرەکە ئاماژەی بە کۆمەڵگەی ئەڵمانید اوە، کە کۆمەڵگەیەکی پێشەسازیی بەرهەمهێنەرە و زۆرینەی هاووڵاتیانی سەرقاڵی کارن و رۆژانە چەندین کاژێری زۆر لە کاردا بەسەردەبەن و بەوەش کاتی پێویستیان بۆ چاودێری پیرەکانی ناو ماڵەکانیان نییە، بەڵام مانەوەی ناچاری لە ماڵەوە بەهۆی کۆرۆناوە، وایکردووە کاتی زیاتریان بۆ چاودێری و بایەخدان بە پیرەکان  هەبێت.  ماڵپەرەکە لەسەر هەمان دۆخی کۆمەڵایەتی، هەڵوەستەی لەسەر پەیوەندی ئاسایی نێوان ئەندامانی هەر خێزانێک کردووە. روونیدەکاتەوە کەرەنتینە بووەتە هۆکاری پتەوبوونەوەی پەیوەندییە کۆمەڵایەتییەکانی ناو هەر خێزانێک. چونکە باوان کاتی زیاتریان بۆ رەخساوە لە بایەخدان بە منداڵەکانیان و وەرزشکردن لەگەڵیان و بەشداری لە حەز و خولیاکانیان و نزیکبوونەوە لێیان.  هەمان رێوشوێنی کەرەنتینە، وەک ماڵپەرە ئەڵمانییەکە دەڵێ، هۆکار بووە بۆ ئاشتبوونەوە، پێکهاتنەوە و وەلانانی ناکۆکییەکانی نێوان ئەندامانی هەزاران خێزاندا، کە پێشتر، سەرقاڵی بەکار و ماندوویەتی و دوورکەوتنەوە لە ماڵەکان، وایکردووە کەشی ئاشتبوونەوە و لێکتێگەیشتن بە ئاسانی نەڕەخسێت.  ماڵپەرەکە دەڵێ لەو ماوەیەی کەرەنتینەدا لە ئەڵمانیا، ماڵباتە ئەڵمانەکان کاتی زۆریان بەیەکەوە بەسەربردووە، گەشتی کورتیان پێکەوە کردووە، منداڵەکان لە دروستکردنی خۆراک و ژەمەکاندا هاوبەشییان پێکراوە، ئەمەش هەمووی لە بەرژەوەندیی پەیوەندییە کۆمەڵایەتییەکان بووە.  رۆژنامەی ' ئەلئەیام ' ی بەحرەینی، لەبارەی سوودەکانی کۆرۆناوە، هەڵوەستەی لەسەر گۆڕینی دۆخی مامەڵەی خەڵک لەگەڵ سۆشیال میدیادا کردووە.  رۆژنامەکە دەڵێ پێشتر بەکارهێنەرانی تۆڕە کۆمەڵایەتییەکان، بەشێوەی بەرفراوان بەدوای جیاوازییەکانی نێوانیاندا دەگەڕان، پەلاماری یەکدیان دەدا و زۆرجار دۆخەکە دەگەیشتە سووکایەتیکردن بەیەکدی، بەڵام کۆرۆنا بۆچوونی زۆر کەسی لە بەرامبەر مرۆڤەکانی چواردەوری گۆڕی، هەڵوەستەی لەسەر پەیوەندییەکانیان لەگەڵ کەسانی دیکەدا پێکردن. لە ئەنجامی ئەوەدا هەم لەسەر ئاستی جیهان و هەم لەسەر ئاستی ناوخۆیی، رێژەی هێرشکردنە سەر یەکدی و پەلامار و سووکایەتی لە سۆشیال میدیا، بەشێوەیەکی بەرچاو کەمیکرد.  رۆژنامەکە ئاشکرایکردووە، لە ماوەی کەرەنتینەدا، مرۆڤ شێوازێکی دیکەی ژیانی تاقیکردەوە، ئەو شێوازەی کە تێیدا دەرکەوت هەموو مرۆڤەکان، بەجیاوازی بۆچوون و بیرکردنەوە و ئاین و تێڕوانینی سیاسییانەوە، لەبەردەم تاقیکردنەوەیەکی گەورەدان و دوژمنێک رووی تێکردوون، جیاوازی لە نێوان کەسدا ناکات و ئامانجی یەکەمی مرۆڤە.  ' ئەلئەیام ' دەڵێ، ئەو تێگەیشتنە وایکرد هێرشەکانی پێشتر بۆ سەر یەکدی بەهۆکارە جیاوازەکان، بگۆڕێت بۆ هاوکاری و هاوئاهەنگی و بەدەنگەوەچوون و فریاکەوتنی کەسانی دیکە، ئەوە یەکەمجاربوو پاش ساڵانێکی زۆر، مرۆڤەکان بەهاناوەچوون و هاوکاری لە هەموو کات زیاتر بەرامبەر یەکتری پێشانبدەن.  نزیکەی هەموو مرۆڤایەتی لەسەر ئەوە کۆکە کە کەرەنتین و هەڵمەتەکانی کۆرۆنا، رۆڵی سەرەکییان هەبووە لە دابەزاندنی ئاستی تاوانەکان لە جیهاندا.  تۆڕی ' سکای نیوز ' ی بەریتانی گوتویەتی لە ماوەی کەرەنتینەدا، رێژەی تاوانە رێکخراوەکانی چەتەیی لە سەرانسەری بەریتانیادا، دابەزینی بەرچاویان بەخۆوە بینیووە، چونکە رێگری لە هاتنە دەرەوەی خەڵک، رێگربووە لە چالاکییەکانی ئەو تۆڕە تاوانکارانە و بەوەش ژمارەی قوربانییەکان یەکجار کەمیکردووە.  شیلدۆن تۆماس، پێشتر ئەندامی مافیاکانی تاوانکاری بەریتانی بووە، ئێستا وازیهێناوە و چاودێری چالاکیی تۆڕە تاوانکارەکان دەکات. تۆماس بە ' سکای نیوز ' ی راگەیاندووە، رێژە و ژمارەی تاوانەکان لە ماوەی کەرەنتینەدا یەکجار کەمیکردووە. ئەو زیاتر دەڵێت "لەماوەی کەرەنتینەدا لە وڵات، هیچ هەواڵێکی تاوانکاریم بەرچاو نەکەوت و نەبیست کە پەیوەندی بە تۆڕەکانی مافیاوە هەبێت".