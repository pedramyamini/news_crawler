ئەمڕۆ یەکشەممە ١١ - ٠٤ - ٢٠٢١ دکتۆر سەیف بەدر، گوتەبێژی وەزارەتی تەندروستی و ژینگەی عێراق، لە لێدوانێکی رۆژنامەڤانیدا رایگەیاند: "ئەمڕۆ یەکەم کاروانی پێکوتەی فایزەری دژە ڤایرۆسی کۆرۆنا گەیشتە فڕۆکەخانەی نێودەوڵەتیی بەغدا، کە بریتییە لە ٤٩ هەزار ژەمە پێکوتە".  دکتۆر سەیف بەدر گوتیشی: "بڕیارە لە چەند کاژێری داهاتوودا کاروانێکی دیکەی پێکوتەی سینۆفارمی چینی کە بریتییە لە ٢٠٠ هەزار ژەمە پێکوتەی دژە ڤایرۆسی کۆرۆنا بگاتە عێراق".  گەیشتنی ئەم کاروانەی پێکوتەی فایزەری دژە ڤایرۆسی کۆرۆنا لە کاتێکدایە تاوەکو ئێستا ٥٠ هەزار ژەمە پێکوتەی سینۆفارمی چینی و ٣٣٦ هەزار ژەمە پێکوتەی ئەسترازێنیکای دژە ڤایرۆسی کۆرۆنا گەیشتوونەتە عێراق و بەردەوام دەدرێنە هاووڵاتیان، بەڕادەیەک بەپێی ئامارەکانی وەزارەتی تەندروستیی عێراق تائێستا ١٣٣ هەزار و ٤٧ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  لە کۆتایی هەفتەی رابردوو د. ئارام رۆستەم، راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان لەبارەی بڕی ئەو ڤاکسینەی بۆ هەرێمی کوردستان دابینکراوە بە رادیۆی رووداوی گوت: "حکومەتی عێراق بڕیاری داوە ١٦ ملیۆن ڤاکسین بۆ هاووڵاتیان دابین بکات، تاوەکو ئێستا پشکی هەرێمی کوردستان ١٣ % بووە و ٤٣ هەزار و ٨٠٠ ژەمە ڤاکسینی ئەسترازێنیکا و ٥٠٠٠ ڤاکسینی چینی گەیشتووەتە هەرێمی کوردستان".  لەبارەی بڕی ڤاکسینی فایزەر و شێوازی دابەشکردنی، د. ئارام گوتی: "لە هەرێمی کوردستان ٨ بنکە بۆ پێدانی ڤاکسینی فایزەر دەستنیشانکراون، بۆ هەر بنکەیەک ١١٧٠ ڤاکسین دانراوە، چونکە ڤاکسینی فایزەر هەستیارە و پێویستی بە پلەی گەرمی دیاریکراو هەیە".  راوێژکاری وەزیری تەندروستی لەبارەی شێوازی وەرگرتن و خۆتۆمارکردن بۆ ڤاکسین گوتی: "خەڵکێکی زۆر ناوی خۆی تۆمارکردووە، ئەگەر ناوی خۆت تۆمار کردبێت ئەوا یەکسەر دەتوانی بچیتە ئەو بنکەیەی دیاریت کردووە و ڤاکسین وەربگریت، چونکە خەڵک وەریناگرێت و ڤاکسین زۆرە".  هەرێمی کوردستان رووبەڕووی شەپۆلێکی نوێی کۆرۆنا بووەتەوە و ژمارەی تووشبووان و ئەوانەی بە ڤایرۆسەکە گیان لەدەستدەدەن روو لە هەڵکشانە. بەپێی دوایین ئاماری وەزارەتی تەندروستیی هەرێمی کوردستان کە دوای نیوەڕۆی شەممە ١٠ - ٠٤ - ٢٠٢١ بڵاوکراوەتەوە. تائێستا ١٣١ هەزار و ١٤١ کەس تووشی کۆرۆنا بوون و سێ هەزار و  ٧٧٦ کەسیش بە ڤایرۆسەکە گیانیان لەدەستداوە.  بەپێی ئامارەکانی وەزارەتی تەندروستیی عێراق، تاوەکو ئێستا ٩١٨ هەزار و ١٥٥ کەس لە عێراق و هەرێمی کوردستان تووشی کۆرۆنا بوون، ٨٠٩ هەزار و ٦٦٣ لەو تووشبووانە چاکبوونەتەوە، هاوکات ١٤ هەزار و ٦٧٨ تووشبووی کۆرۆنا گیانیان لەدەستداوە.