دکتۆر لیز لێی، سەرپەرشتیاری یەکەیەکی کوتان لە شارۆچکەی سکیپتنی سەر لە باکووری شاری مانچستەر دەڵێت: "خەڵک خۆشحاڵی و سوپاسگوزاری خۆیان دەربڕیوە کە ئێمە رۆیشتووین بۆ بینینی ئەوان. چونکە ئەوان نەیانتوانیوە بێن ئێمە ببینن. "  بەریتانیا بەرپرسێکی بەرەچەڵەک کوردی کردووەتە وەزیری دابەشکردنی ڤاکسین.  لەژێر سەرپەرشتی نەدیم زەهاوی، تاوەکو ئێستا ١٢ ملیۆن بەریتانی یەکەم ژەمی ڤاکسینی کۆرۆنایان وەرگرتووە. زیاتر لە ٥٠٠ هەزار کەسیش هەردوو ژەمە ڤاکسینیان وەرگرتووە و ئێستا بە رێژەی سەرووی ٩٥ % لە کۆرۆنا پارێزرارون.  بەریتانیا کە یەکەم وڵات بوو ڤاکسینی کۆمپانیای فایزەری پەسندکرد و بەکاری هێنا، ئامانجییەتی تاوەکو ناوەڕاستی ئەم مانگە ١٥ ملیۆن خەڵک بکوتێت.   نەدیم زەهاوی، وەزیری بەریتانی بۆ دابەشکردنی ڤاکسینی کۆرۆنا دەڵێت: "ئێمە سەرقاڵی داڕشتنی پلانی فریاگوزارین. ئەوەی سەرۆکوەزیران بە ئێمەی گوتووە، هەڵمەتی کوتان تەنیا بۆ ئێستا نییە، بەڵکو دەبێت دڵنیابین لە داهاتووش ئەم هەڵمەتە بەردەوام دەبێت، هەروەکو چۆن ساڵانە بۆ پەتا وەرزییەکان دەیکەین".   بەریتانیا مەبەستییەتی ئەم بەهارە کۆتایی بە سێیەم قەدەخەی هاتوچۆ بێنێت، لە بەهارەوە دەستدەکرێت بە کوتانی ئەو کەسانەی کە تەمەنیان لە ٥٠ ساڵ بەسەرەوەیە، کە ئێستا تەنیا ئەوانەی تەمەنیان لە سەرووی ٦٠ ساڵە دەکوترێن.  بە جێبەجێکردنی ئەم پلانە، ٩٠ % تاوەکو ٩٩ % ی ئەو هاووڵاتیانەی بەریتانیا ڤاکسینیان پێدەگات کە کۆرۆنا هەڕەشەیە بۆ سەر تەندروستیان.  بەپێی ئامارەکان تائێستا ٣,٩٤٥,٦٨٠ کەس لە بەریتانیا تووشی کۆرۆنا بوون، هەروەها ١١٢,٤٦٥ تووشبووی ڤایرۆسەکە گیانیان لەدەستداوە.