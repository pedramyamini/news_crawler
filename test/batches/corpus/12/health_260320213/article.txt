بە گوێرەی رێکارە نوێیەکان، فرۆشگە ناپێویستەکان بە کراوەیی دەمێننەوە، بەڵام پێش ئەوەی کڕیارەکان سەردانیان بکەن، پێویستە پەیوەندییان پێوە بکەن و ناوی خۆیان تۆماربکەن بۆ ئەوەی قەرەباڵخی دروست نەبێت.  ئەو رێکارە وای کرد کە ئەمڕۆ خەڵکی ئەو وڵاتە بۆ کڕینی پێداویستییەکانیان بەلێشاو بچنە فرۆشگەکان و ریزی درێژ ببەستن. هەروەها ئارایشتگە و سەرتاشخانەکان تاوەکو ٢٥ ـی مانگی داهاتوو دادەخرێن و قوتابخانەکانیش لە رۆژی دووشەممەوە دادەخرێن.  ئەلێکساندەر دی کروو، سەرۆکوەزیرانی بەلجیکا ئاماژەی بەوە کردووە کە ئەو جۆرە کۆرۆنایەی یەکەم جار لە بەریتانیا بڵاوبووەوە، ئێستا بە چڕی لە بەلجیکا بڵاوبووەتەوە و دۆخێکی سەختی بۆ خەڵکی وڵاتەکەی دروستکردووە.   بە تەنیا لە ماوەی یەک هەفتەی رابردوودا، ژمارەی تووشبووان بە رێژەی ٤٠ % لەو وڵاتە زیادیکردووە و ئەوانەشی کە بەهۆی سەختیی دۆخی تەندروستییانەوە لە نەخۆشخانە خەوێنراون، ژمارەیان بە رێژەی ٢٨ % بەرزبووەتەوە.   بەپێی ئامارەکانی وۆڵدۆمیتەر، تاوەکو ئێستا لە بەلجیکا زیاتر لە ٨٥٤ هەزار کەس تووشی کۆرۆنا بوون و لەو ژمارەیەش نزیکەی ٢٣ هەزاریان گیانیان لەدەستداوە، هەروەها لە سەرانسەری جیهان ١٢٦ ملیۆن و ٤١٧ هەزار تووشبووی کۆرۆنا تۆمارکراون و دوو ملیۆن و ٧٧١ هەزار کەسیش بە کۆرۆنا مردوون.