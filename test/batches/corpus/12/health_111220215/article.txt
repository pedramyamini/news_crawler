پرۆژە بڕیارێک خرایە دەنگدانەوە و زۆرینەی پەرلەمانتاران پاڵپشتییان کرد. بە گوێرەی یاساکە، دەبێت تاوەکو مانگی ئاداری داهاتوو هەموو کارمەندانی کەرتی تەندروستی لە ئەڵمانیا ڤاکسین وەربگرن.  بەشێک لە هاووڵاتیانی ئەڵمانیاش هەنگاوەکەی پەرلەمان بە ئەرێنی ناودەبەن و پێیان وایە، رێگەیەکی باشە بۆ رێگەگرتن لە بڵاوبوونەوەی زیاتری کۆرۆنا لە وڵاتەکەیاندا.   هوگۆ هۆڵتویگ، دانیشتووی کۆڵنە و دەڵێت، "باوەڕی زۆرم بە وەرگرتنی ڤاکسین بەشێوەی ناچاری هەیە. ئەمە بۆ هەندێک گرووپ زۆر پێویستە. "   تاوەکو ئێستا نزیکەی ٧٠ % ـی خەڵکی ئەڵمانیا هەردوو قورچکی ڤاکسینیان وەرگرتووە، بەڵام هێشتا تووشبوون و مردن بە ڤایرۆسەکە لەو وڵاتە بەرزە؛ بۆ نموونە، لە ٢٤ کاژێری رابردوودا زیاتر لە ٣٣ هەزار تووشبوو تۆمارکراون و ٢٨٢ تووشبووش گیانیان لەدەستداوە.   لە سەنتەرێکی تایبەت بە وەرگرتنی ڤاکسینیش لە شاری رۆمای پایتەختی ئیتاڵیا؛ ژمارەیەک پۆلیس لە سەرەدا وەستاون بۆ ئەوەی ڤاکسین وەربگرن. بە گوێرەی بڕیارێکی حکومەتی ئیتاڵیا، لە ١٥ ـی ئەم مانگەوە وەرگرتنی ڤاکسین لە لایەن ئەندامانی هێزەکانی پۆلیس، سەربازانی سوپای وڵات و کارمەندانی قوتابخانەکانەوە دەکرێتە ناچاری.   ئەنتۆنیا پاسکارێتا، پزیشکی ئیتاڵییە و دەڵێت، "هاوکارانمان لە هێزەکانی پۆلیس تێبینی ئەوەیان کردووە کە یاسایەکی نوێ هەیە و ئەو یاسایەش زوو دەکەوێتە بواری جێبەجێکردنەوە. ئێستاش ئێمە هەوڵی تەواو دەدەین بۆئەوەی ئەرکی خۆمان لەو بوارەدا جێبەجێ بکەین. "  بڕیارەکەی حکومەتی ئیتاڵیا لە کاتێکدایە، ٨٥ % ـی کەسانی سەروو تەمەن ١٢ ساڵ لەو وڵاتە ڤاکسینیان وەرگرتووە؛ بەڵام هێشتاش نزیکەی ٣.٥ ملیۆن کەس کە تەمەنیان لە سییەکان، چلەکان و پەنجاکانی تەمەنیاندایە ئامادە نین ڤاکسین وەربگرن.