جوان مستەفا، هاوسەرۆکی دەستەی تەندروستیی بەڕێوەبەرایەتیی خۆسەر بە تۆڕی میدیایی رووداوی راگەیاند: "پێش ١٠ رۆژ ژمارەی تووشبووانی کۆرۆنا لە باکوور و رۆژهەڵاتی سووریا لە ئاستێکی مەترسیداردا بوو بەجۆرێک ژمارەی تووشبووان زۆر بەرزبووەوە و تەواوی ١٤ ناوەندەکانی تایبەت بە پێشوازیکردن لە تووشبووانی کۆرۆنا توانای وەرگرتنی نەخۆشی دیکەیان نەمابوو، بەڵام بەهۆی بەردەوامی قەدەخەی هاتووچۆوە مەترسییەکەمان تێپەڕاند. "  جوان مستەفا گوتیشی: " لەماوەی رابردوودا لە شارەکانی قامشلۆ و دێرکێ مەترسی زۆر گەورە هەبوو، بەڵام ئێستا دۆخەکە بەرەو باشبوون دەچێت. ژمارەی تووشبووانی کۆرۆناش هێدی هێدی روو لەکەمبوونەوەیە. کێرڤی تووشبوون بە کۆرۆناش رووی لەدابەزینە. "  جوان مستەفا باشتربوونی دۆخی تەندروستی لە رۆژئاوای کوردستان بۆ ئەوە گەڕاندرەوە کە "نزیکەی مانگێکە قەدەخەی هاتووچۆ هەیە، ئێستاش ماوەکەی درێژکراوەتەوە. ئەگەریش پێویست بکات دوای تەواوبوونی قەدەخەی مەرجدار کە ٧ی مانگ دەستپێدەکات و تاوەکو ١٦ی مانگ بەردەوام دەبێت، دووبارە قەدەخەکە بەردەوام دەبێت. هەموو ئەوەش بۆئەوەیە نەگەڕێینەوە دۆخی پێشتر و ژیانی هاونیشتمانیان پارێزراو بێت. "  هاوسەرۆکی دەستەی تەندروستیی بەڕێوەبەرایەتیی خۆسەر ئەوەشی گوت: "زیاتر کەسانی بەتەمەن پێشتر تووشی کۆرۆنا دەبوون، بەڵام ئەمجارە منداڵانیش تووشی کۆرۆنا بوون. هەروەها زیاتر پیاوان تووشی کۆرۆنا دەبن و تووشبوون لەنێو ژناندا لە رۆژئاوای کوردستان کەمترە. "  بەپێی دەستەی تەندروستیی بەڕێوەبەرایەتیی خۆسەر، لەماوەی ٢٤ کاژێردا لە ناوچەکانی ژێر دەسەڵاتی هەسەدە ٤٤ تووشبووی کۆرۆنا تۆمارکراون، ٦ تووشبوو چاکبوونەتەوە و ٧ کەسیش لە شارەکانی قامشلۆ و گرکێ لەگێ و دێرەزوور بە کۆرۆنا مردوون.  ئەو کەسانەشی تووشی کۆرۆنا بوون، ١٤ یان لە حەسەکە، ١ لە قامشلۆ، ٢ دێرک، ١ چلاغا، ٢٣ رەققە و ٣ کەمپی رۆژ بوون. بەمەش ژمارەی گشتیی تووشبووانی کۆرۆنا لە ناوچەکانی ژێر دەسەڵاتی هەسەدە گەیشتووەتە ١٦ هەزار و ٣١٩ تووشبوو، لەو ژمارەیە ٦٣٦ کەسیان گیانیان لەدەستداوە و هەزار و ٦٧٣ کەس چاکبوونەتەوە.