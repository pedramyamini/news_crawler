د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، بە پێی ئاماری رۆژانە، ژمارەی تووشبوون بە کۆرۆنا جێگیربووە و زیاد ناکات، بەڵام هێشتا مەترسییەکی زۆر هەیە و گوتیشی: "ئێستا رۆژانە نزیکەی ٦ هەزار پشکنینی کۆرۆنا دەکرێت".  د. ئاسۆ حەوێزی لەبارەی وەرزی سەرماوە هۆشداریدەدات و دەڵێت: "دەبێ لە ئێستاوە خۆپارێزی جیددیتر بکرێت، چونکە ئەگەری ئەوە هەیە کە کەسێک لە یەککاتدا تووشی پەتای وەرزی و ڤایرۆسی کۆرۆناش ببێ، ئەگەر ئەمەش رووبدا، ئەستەمە تووشبوو بەرگە بگرێت، چونکە بەرگریی لەشی کەسێک لە یەککاتدا ناتوانێت لەگەڵ دوو جۆرە ڤایرۆسدا شەڕ بکات".  بەپێی دوایین ئاماری وەزارەتی تەندروستیی هەرێمی کوردستان، تائێستا ٨٣ هەزار و ٣٧٦ کەس لە هەرێمی کوردستان  تووشی کۆرۆنا بوون، لەو ژمارەیە ٥٢ هەزار و ٧٢ کەس چاکبوونەتەوە و ٢ هەزار و ٦٣٧ تووشبووش گیانیان لەدەستداوە.  سەرەتای ئەم مانگە لێژنەی باڵای رووبەڕووبوونەوەی کۆرۆنا لە هەرێمی کوردستان کۆبووەوە، بەهۆی بەرزبوونەوەی ئامارەکانی تووشبوون بە کۆرۆنا، لێژنەکە بڕیاریدا کە دەوامی پۆلی یەک و دووی بنەڕەتی و ١٢ی ئامادەیی لە نێو پۆلەکانی خوێندن تاوەکو کۆتایی ئەم مانگە رابگیرێت.