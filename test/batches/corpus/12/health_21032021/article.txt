د. دلۆڤان محەممەد، بەڕێوەبەری گشتیی تەندروستیی هەولێر بە رادیۆی رووداوی راگەیاند: "رێژەی تووشبوون بە ڤایرۆسی کۆرۆنا زیادی کردووە و لە ٢.٢ % ەوە بۆ زیاتر ٦ % زیاد بووە. ژمارەی نەخۆشی تووشبوویش بە ڤایرۆسی کۆرۆنا لە چاودێریی چڕدا زیادیان کردووە. "  سەرەڕای هەبوونی ڤایرۆسی کۆرۆنا و بڵاوبوونەوەی بە خێرایی، بەهۆی جەژنی نەورۆزەوە بەشێکی زۆری هاونیشتمانییان روویان لە ناوچە گەشتیارییەکان کردووە.  بەڕێوەبەری گشتیی تەندروستیی هەولێر گوتی: "داوا لە هاووڵاتییان دەکەین کە دەچنە سەیران، پابەندی رێنماییەکان بن و قەرەباڵخی دروست نەکەن. ئەگەر خەڵک پابەند نەبن، رەنگە تووشی کارەسات ببین. چوونەدەرەوەی خەڵک مەترسیی هەیە کە ژمارەی تووشبووانی کۆرۆنا زیاد بکات. "  زۆر جار لە کاتی سەیراندا کەسانێک تووشی رووداوی نەخوازراو دەبن کە پێسیتیان بە چارەسەری خێرای پزیشکی دەبێت، بەڵام بەهۆی دوورییانەوە لە نەخۆشخانە و بنکە تەندروستییەکانەوە ناتوان زوو بە چارەسەر رابگەن.  د. دلۆڤان محەممەد دەڵێت: "زیاتر لە ١١ تیمی فریاگوزاریمان ئامادە کردوون کە چواریان لە ناوشاری هەولێردان و ئەوانی دیکە لە نزیک شوێنە گەشتیارییەکاندان. پێویستە هاووڵاتییان کەلوپەلی فریاگوزارییان پێبێت بۆ ئەوەی ئەگەر تووشی هەر دۆخێکی نەخوازراو بوون، بتوانن تا دەگەنە بنکە تەندروستییەکان بۆی بەکاربهێنن. "  تاوەکو ئێستا لە هەرێمی کوردستان ملیۆنێک و  ٣٠٨ هەزار و ١٣٨ پشکنین بۆ دەستنیشانکردنی ڤایرۆسی کۆرۆنا کراون، لەو ژمارەیە ١١٥ هەزار و ١٥ تووشبوو تۆمارکراون و ١٠٦ هەزار و ٥١٥ کەس چاکبوونەتەوە و سێ هەزار و ٥٨٥ کەسیش مردوون.