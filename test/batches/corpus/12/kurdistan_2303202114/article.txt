د. ئاسۆ حەوێزی، گوتەبێژی وەزارەتی تەندروستی حکومەتی هەرێمی کوردستان بە تۆڕی میدیایی رووداوی راگەیاند، رۆژ بە رۆژ رێژەی ئەنجامی ئەرێنی پشکنینەکانی کۆرۆنا بەرزدەبنەوە، هەفتەی رابردوو ئەنجامی ئەرێنی ٧.٥ % بوو، بەڵام ئەم هەفتەیە بۆ ١٠.٣ % بەرزبووەتەوە، ئەمەش زەنگێکی مەترسیدارە و پێماندەڵێت، " لە قۆناخێکی مەترسیدارداین".  گوتەبێژی وەزارەتی تەندروستی ئاماژەی بەوەشکرد، زۆربەی تووشبووان، هەڵگری ڤایرۆسە گۆڕاوەکەن و بەراورد بە چەند مانگ پێش ئێستا، تووشبوونی منداڵانیش زیادیکردووە.  لەبارەی رێکاری نوێی خۆپارێزیشەوە گوتی: "چاوەڕێی کۆبوونەوەی لیژنەی باڵای بەرەنگاربوونەوەی کۆرۆنا دەکەین، لەو کۆبوونەوەدا پێشنیازی نوێ دەکرێن و بێگومان بڕیاری نوێش دەردەچێت".  بەپێی دوایین راگەیێندراوی وەزارەتی تەندروستیی هەرێمی کوردستان کە رۆژی دووشەممە بڵاوی کردووەتەوە، کۆی گشتی تووشبووانی کۆرۆنا لە هەرێمی کوردستان گەیشتووەتە ١١٥ هەزار و ٨٨٤ کەس، لەو ژمارەیە ١٠٧ هەزار و ٢٨ کەس چاکبوونەتەوە و سێ هەزار و ٦٠٦ کەس گیانیان لەدەستداوە.  وەزارەتی تەندروستی جەخت لەوە دەکاتەوە کە دەبێت، هاووڵاتیان پابەندبن بە رێنوێنییەکانی وەزارەت و دووربکەونەوە لە شوێنی قەرەباڵخ و ماسك و دەستکێش بەکاربهێنن.