ئەوە نموونەیەکە لە چەندین نەخۆشخانەی دیکە لە وڵاتەکە کە بەهۆی هەڵکشانی رێژەی تووشبوون بە کۆرۆنا چیدیکە نەخۆش وەرناگرن. ژان پیێر، پزیشکێک لە یەکەی چاودێریی چڕ دەڵێت: "نەخۆشخانەکەمان پڕ بووە، کاتێک جێگەیەک بەتاڵ دەبێت، راستەوخۆ بێ دواکەوتن دەگیرێت. هەمیشە گوشارمان لەسەرە. لێرەدا نامەوێ وشەی شەپۆل بەکاربێنم، من دەڵێم لافاو. وردە وردە روودەدات بەپێچەوانەی مانگی ئادار کە نیوەمان ژێرئاوکەوت، ئەمجارە ژێرئاودەکەوین. "  ژمارەی ئەو کەسانەی لە فەرەنسا لە یەکەی چاودێریی چڕ بەهۆی ڤایرۆسی کۆرۆناوە خەوێندراون، بۆ پێنج هەزار و ٣٤١ کەس بەرزبووەوە، ئەوانەی لە یەکەی چاودێریی چڕن واتا هەڕەشەیەکی جیددی لەسەر تەندروستییان هەیە.  حکومەتی فەرەنسا بۆ جاری سێیەم قەدەخەی هاتووچۆی نیمچەیی راگەیاندووە، تاوەکو چوار هەفتەی دیکە قوتابخانە و ئەو شوێنانەی کە پێویست نین، بە داخراوی دەمێننەوە.  سبستیان هاسل، سەرۆکی بەشی یەکەی چاودێریی چڕ دەڵێت: "هەموو لایەک ئەوەی لە توانایدابێت کردوویەتی بۆ ئەوەی شەڕی دۆخەکە بکەن و بێنە سەر کار، بەڵام راستییەک هەیە، ئەمڕۆ شەکەتی و ماندووبوونێک بەهەموو تیمەکانەوە دیارە. "  ئیمانوێل ماکرۆن، سەرۆککۆماری فەرەنسا بەڵێنی داوە قەڕەوێڵکانی یەکەکانی چاودێریی چڕ زیاد بکات، لەوەتەی کۆرۆنا سەریهەڵداوە، نزیکەی ١٠٠ هەزار کەس لە فەرەنسا بە ڤایرۆسەکەوە مردوون، نزیکەی چوار ملیۆن و ٥٠٠ هەزار کەسیش تووشی ڤایرۆسەکە بوون.  ئێستا نزیکەی ٣ ملیۆن کەس لە فەرەنسا هەردوو ژەمی ڤاکسینیان وەرگرتووە، زیاتر لە ٨ ملیۆنیان تەنیا ژەمێکیان وەرگرتووە. فەرەنسا ئامانجییەتی تاوەکو کۆتایی هاوین هەموو کەسانی سەرووی ٥٠ ساڵ ڤاکسین وەربگرن، لە مانگی ئایاریشەوە دەستدەکرێت بە دابەشکردنی ڤاکسین بەسەر کەسانی خوار ٥٠ ساڵ.