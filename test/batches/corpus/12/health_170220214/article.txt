یێنس شپان، وەزیری تەندروستیی ئەڵمانیا رۆژی چوارشەممە ١٧ی شووبات بە رۆژنامەڤانانی راگەیاند، پێشتر تەنیا ٦ % ی تووشبووانی وڵاتەکەی هەڵگری کۆرۆنای گۆڕاو بوون، بەڵام تەنیا لە ماوەی دوو هەفتەی رابردوودا رێژەکە بۆ ٢٢ % بەرزبووەتەوە.  وەزیری تەندروستیی ئەڵمانیا دەڵێت، ئەمە ئەوە نیشاندەدات کە ژمارەی تووشبووانی کۆرۆنای گۆڕاو کە یەکەمجار لە بەریتانیا دۆزرایەوە، لە ماوەی یەک هەفتەدا دوو هێندە زیادبووە.  پسپۆڕە پزیشکییەکان دەڵێن، کۆرۆنای گۆڕاو خێراتر دەگوزارێتەوە و مەترسی ئەوەش هەیە لە کۆرۆنای باو کوشندەتر بێت.  یێنس شپان پێشبینی دەکات لە ماوەیەکی نزیکدا ئەو جۆرە کۆرۆنایە ببێتە جۆرە هەرە بەربڵاوەکەی کۆرۆنا لە ئەڵمانیا؛ داوا لە هاووڵاتییانی ئەڵمانیاش دەکات ڤاکسین وەربگرن.  بە گوتەی وەزیری تەندروستیی ئەڵمانیا، تاوەکو کۆتایی هەفتەی داهاتوو ١٠ ملیۆن ڤاکسین لە وڵاتەکەی دابەشدەکرێن.  ئەمەش لەکاتێکدایە کە تاوەکو ئێستا لە ئەڵمانیا زیاتر لە ٦٦ هەزار تووشبووی ڤایرۆسی کۆرۆنا گیانیان لەدەستداوە.