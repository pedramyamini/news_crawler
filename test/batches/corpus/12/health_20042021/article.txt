ئاژانسی دەرمانی ئەوروپی وەک لایەنێکی فەرمیی پزیشكی یەکێتیی ئەوروپا ئەمڕۆ سێشەممە تایبەت بە کاریگەرییە لاوەکییەکانی ڤاکسینی کۆرۆنای جۆنسن ئەند جۆنسن کۆدەبێتەوە و تاوتوێی ئەو زانیارییانە دەکات کە سەبارەت بە ئەگەری خوێین مەیین بەهۆی ئەو ڤاکسینەوە هەن.   چاوەڕێیش دەکرێت هەر ئەمڕۆ دوای کۆبوونەوەی پسپۆڕانی پزیشکی سەر بەو ئاژانسە ئەوروپییە بڕیار لەسەر راگرتن یان بەردەوامیی بەکارهێنانی ڤاکسینەکە بدرێت.  هاوکات ئیدارەی دەرمان و خۆراکی ئەمریکیش بڕیارە رۆژی هەینیی داهاتوو بە هەمانشێوە سەبارەت بە بڕیاردان لەسەر بەکارهێنانی ئەو ڤاکسینە کۆببێتەوە.  لە ماوەی هەفتەی رابردوودا لە ئەمریکا چوار کەیسی خوێن مەیین لەنێو ئەوانەدا تۆمارکران کە ڤاکسینەکەیان وەرگرتبوو، بەو هۆیەشەوە ئەمریکا بەشێوەیەکی کاتی پێدانی ئەو ڤاکسینەی بە خەڵکی وڵاتەکەی راگرت.  جۆنسن ئەند جۆنسن لە جیهاندا چوار ملیۆن و ٥٠٠ هەزار ڤاکسینی دابەش کردووە و لەو ژمارەیەش تەنیا چوار کەیسی خوێن مەیین تۆمارکراون، بەڵام سەرباری کەمیی ژمارەی ئەو کەسانەی خوێنیان مەییوە، ئەو پرسە بووەتەهۆی نیگەرانیی ئەو وڵاتانەی ئەو جۆرە ڤاکسینە بەکاردەهێنن.  جگە لە ڤاکسینی جۆنسن ئەند جۆنسن، ڤاکسینی ئاسترازێنیکاش رووبەڕووی هەمان کێشە بووەتەوە، لە چەند وڵاتێکی جیهان وەک بەریتانیا، ئوسترالیا و وڵاتانی یەکێتیی ئەوروپاش ژمارەیەک کەیسی خوێین مەیین تۆمارکراون و نۆ کەیسی گیانلەدەستدانیش  لەنێو ئەوانەدا تۆمارکراون کە ڤاکسینی ئاسترازێنیکایان وەرگرتووە.