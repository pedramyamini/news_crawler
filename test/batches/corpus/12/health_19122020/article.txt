گوماندەکرێت، ئیمانوێل ماکرۆن، سەرۆکی فەرەنساش لەهەمان لووتکەدا تووشی کۆرۆنا بووبێت. ئەو هەواڵانە وایان لە چەندین بەرپرسی ئەوروپی کردووە، خۆیان کەرەنتینە بکەن و پشکنینی بەپەلەی کۆڤید ١٩ بکەن.  ماتۆڤیچ لە فەیسبووک وێنەیەکی ئەنجامی پشکنینەکانی بڵاوکردەوە و لە ژێریدا نووسیویەتی، "ئەمڕۆ من یەکێکم لە ئێوە". ئەنجامی پشکنینەکانی سەرۆکوەزیرانی سلۆڤاکیا، پۆزەتیڤ دەرچووە. بەرپرسە تەمەن ٤٧ ساڵییەکە ئەوەشی گوتووە، "دەبێ لە پشووەکانی سەری ساڵدا، لە نەخۆشخانە بمێنمەوە لە ژێر چاودێری پزیشکاندا".  نووسینگەی راگەیاندنی سەرۆکایەتی حکومەتی سلۆڤاکیا ئاشكرایکرد، ئەنجامی پشکنینەکانی ماتۆڤیچ رۆژی پێنجشەممە دەرچوون، لەوکاتەوە هەموو چالاکییە ئاساییەکانی خۆی هەڵپەساردووە و چووەتە نەخۆشخانە بۆ وەرگرتنی چارەسەر.  میدیاکانی وڵاتەکە ئاشکرایانکرد، داوا لە هەموو وەزیرانی دەوڵەت کراوە، بەخێرایی پشکنینی کۆرۆنا بکەن.  دوای ئەو داواکارییەی حکومەت لە وەزیرەکانی، دوو بەرپرسی دیکەی حکومەت پۆزەتیڤ دەرچوونی ئەنجامی پشکنینەکانیان بە کۆرۆنا راگەیاند، ئەوانیش هەریەکە لە ڤیرۆنیکا ریمیسۆڤا، جێگری سەرۆکوەزیران و یارۆسلاڤ ناد، وەزیری بەرگریی وڵاتەکە بوون.  سلۆڤاکیا تاوەکو ئێستا زیاتر لە ١٤٦ هەزار تووشبووی بە کۆرۆنا راگەیاندووە لە سەرەتای سەرهەڵدانی پەتاکەوە، لەنێویاندا تەنیا رۆژی پێنجشەممەی پێشوو، تووشبوونی ٤ هەزار کەس بەنەخۆشییەکە راگەیێندرا.  کۆرۆنا تاوەکو ئێستا لە سلۆڤاکیا بووەتە هۆی گیانلەدەستدانی زیاتر لە ١٤٠٠ کەس، لە کاتێکدا ژمارەی دانیشتووانی وڵاتەکە ٥، ٤ ملیۆن کەسە. ژمارەی مردووان بەهۆی پەتاکەوە تەنیا رۆژی پێنجشەممەی رابردوو، ٦٢ کەس بوو.  ئەمڕۆ شەممە، حکومەتی وڵاتەکە کۆمەڵێک رێکاری نوێ بۆ رێگرتن لە بڵاوبوونەوەی زیاتری نەخۆشییەکە دادەنێت، لەنێویاندا داخستنی بازاڕە ناپێویستەکان لە کاژێر پێنجی ئێوارەوە.  وەزارەتی تەندروستیی سلۆڤاکیا ئاشکرایکرد، رۆژی ٢٦ی ئەم مانگە، یەکەم بارە پێکوتەی کۆرۆنا دەگاتە وڵاتەکە و هەمان رۆژ، یەکەم هەڵمەتی کوتان لە دژی نەخۆشییەکە دەستپێدەکات.