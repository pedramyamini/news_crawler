د. ئارام رۆستەم، سەرۆکی لیژنەی کڕینی ڤاکسین لە وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، تاوەکو ئێستا ٧٦ هەزار قورچکە ڤاکسین لە بەغداوە بۆ هەرێمی کوردستان نێردراون کە لە جۆرەکانی سینۆفارم، فایزەر و ئەسترازێنیکان و بڕیارە لە چەند رۆژی داهاتوودا بارێکی دیکەی ئەسترازێنیکاش بگات.  دکتۆر ئارام رۆستەم ئاماژەی بەوە کرد "ئەو ژمارە لە قورچکە ڤاکسین ١٣ % ی کۆی ئەو قورچکە ڤاکسینانەیە کە حکومەتی عێراق بە گرێبەست کڕیونی".  لەبارەی ڤاکسینی بەردەستیش، سەرۆکی لیژنەی کڕینی ڤاکسین لە وەزارەتی تەندروستیی هەرێمی کوردستان ئاماژەی بەوە کرد "ئێستا سینۆفارم بەردەستە، بۆ وەرگرتنی هاونیشتمانیان دەتوانن بە ئۆنلاین فۆڕم پڕبکەنەوە و دواتر بە نامەیەکی تایبەت رۆژی وەرگرتنەکەی پێدەگوترێت".  پێشتر بریکاری وەزارەتی تەندروستیی حکومەتی هەرێمی کوردستان رایگەیاندبوو، پشکی هەرێمی کوردستان لە ڤاکسینی کۆرۆنا بەپێی جۆرەکان دەگۆڕێت و تاوەکو کۆتایی ساڵی ٢٠٢٢ دەبێت ٧٠ % ی دانیشتووانی هەرێمی کوردستان ڤاکسینیان وەرگرتبێت.  د. رەهێڵ فەرەیدوون، بریکاری وەزارەتی تەندروستیی هەرێمی کوردستان، بە تۆڕی میدیایی رووداوی راگەیاند، هەشت سەنتەری وەرگرتنی ڤاکسینیان هەیە و هەفتەیەک ڤاکسین بۆ شەش سەنتەر دێت و هەفتەی دواتر بۆ دوو سەنتەرەکەی دیکە دێت.  سەرەتای ئاداری ئەمساڵ یەکەم باری ڤاکسینی کۆرۆنا گەیشتە هەرێمی کوردستان و هاونیشتمانیان هەرسێ جۆری ڤاکسینەکە (فایزەر، ئەسترازێنیکا و سینۆفارم)یان وەرگرتووە.  د. رەهێڵ فەرەیدوون گوتیشی "ئەو پشکەی بەر ئێمە دەکەوێت لە جۆرێک ڤاکسینەوە بۆ یەکێکی دیکە جیاوازە، بە نموونە لە ڤاکسینی کۆرۆنا لە جۆری ئەسترازێنیکا پشکی هەرێمی کوردستان لە ١٢ % ی کۆی ئەو بەشەی دەگاتە عێراق کەمتر بووە، هەرچی پشکی هەرێمی کوردستانە لە ڤاکسینی جۆری فایزەر، زۆر کەمترە لەو رێژەیە".  سەبارەت بە جیاوازییەکان ئەو بەرپرسە لە وەزارەتی تەندروستی رایگەیاند، وەزارەتی تەندروستیی عێراق بەپێی رێژەی دانیشتووان و رێژەی تووشبوون دیاریی دەکات.  د. رەهێڵ فەرەیدوون ئاماژەی بەوەش کرد "بەپێی ستاندارد و بڕیارەکانی رێکخراوی تەندروستیی جیهانی، دەبێت تاوەکو کۆتایی ئەمساڵ رێژەی ٢٠ % ی دانیشتووان ڤاکسینی کۆرۆنایان وەرگرتبێت، لە ساڵی ٢٠٢٢ ش دەبێت رێژەی ٥٠ % ی دانیشتووان ڤاکسینیان وەرگرتبێت".