وەزارەتی تەندروستیی و ژینگەی عێراق، ئەمڕۆ پێنجشەممە، لە راگەیەندراوێکدا ژمارەی تووشبووانی کۆرۆنای خستەڕوو و تێیدا هاتووە: "ئەمڕۆ هەزار و ٩٠ تووشبووی کۆرۆنا لە عێراق و هەرێمی کوردستان چاکبوونەوە، هەروەها ١٢ تووشبووی دیکەی کۆرۆنا گیانیان لەدەستدا".  هاوکات، وەزارەتی تەندروستیی هەرێمی کوردستان لەبارەی ژمارەی تووشبووان لە هەرێمی کوردستان رایگەیاند: ئەمڕۆ لە هەرێمی کوردستان ٥٦ تووشبووی نوێ بە کۆرۆنا دەستنیشانکران، بەوەش تێکڕای ژمارەی تووشبووان تاوەکو ئێستا دەگاتە ١٠٦ هەزار و ٣٤٣ تووشبوو، هاوکات ٤٠١ تووشبووی دیکە چاکبوونەوە، ٣ تووشبووی دیکەی کۆرۆناش گیانیان لەدەستدا.  حەسەن تەمیمی، وەزیری تەندروستی و ژینگەی عێراق دوێنێ، لە کۆنگرەیەکی رۆژنامەڤانیدا لە بەغدا رایگەیاند: "ژمارەی تووشبوون بە ڤایرۆسی کۆرۆنا لە عێراق بەرەو زیادبوون دەچێت، لە کاتێکدا پێشتر رێژەی چاکبوونەوەی تووشبووانی ئەو ڤایرۆسە گەیشتبووە ٩٠ %، هاوکات گیان لەدەستدانیش بەو ڤایرۆسە کەم ببوو".  وەزیری تەندروستیی عێراق هۆکاری دووبارە بەرزبوونەوەی تووشبووانی کۆرۆنا بۆ پابەندنەبوونی هاووڵاتیان بە رێنماییەکانی وەزارەتی تەندروستی و لیژنەی باڵای تەندروستی و سەلامەتی دەگەڕێنێتەوە، هەروەها هۆشداری دەدات لە ئەگەری سەرهەڵدانی شەپۆلێکی گەورەی تووشبوون بە کۆرۆنا لە عێراق.  حەسەن تەمیمی ئاماژەشی بەوە کرد: "عێراق گرێبەستی واژۆ کردووە بۆ کڕینی سێ جۆر پێکوتە لە کۆمپانیاکانی فایزەر، ئەسترازینیکا و سینۆفارم، بۆیە لە کۆتایی ئەم مانگەدا پێکوتەکان دەگەنە عێراق".  تاوەکو ئێستا ٦٢٤ هەزار و ٢٢٢ کەس لە عێراق و هەرێمی کوردستان تووشی کۆرۆنا بوون، ٥٩٦ هەزار و ٩٥٩ لەو تووشبووانە چاکبوونەتەوە، واتا % ٩٥.٦ ـی تێکڕای تووشبووان، هەروەها ١٤ هەزار و ١٧٢ تووشبووی کۆرۆنا هێشتا چارەسەر وەردەگرن، ١٩٢ لەو تووشبووانە لەژێر چاودێری چڕدان، ١٣ هەزار و ٩١ تووشبووی کۆرۆناش گیانیان لەدەستداوە.