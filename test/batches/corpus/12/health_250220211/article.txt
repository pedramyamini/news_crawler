ئەوانەی لەگەڵ بیرۆکەکەدان پێیانوایە، بوونی پاسپۆرتی لەو جۆرە دڵنیایی تەندروستی دەدات، ئەوانەش کە دژن پێیانوایە ئەم هەنگاوە دەبێتە پرسێکی ئەخلاقی و بەشێکی خەڵک لە کۆمەڵگە دادەبڕێت.  لە ئێستاوە هەندێک کۆمپانیای تەکنەلۆژی بیر لە دروستکردنی پاسپۆرتی دیجیتاڵی و ئەپلیکەیشن دەکەنەوە. ئەم پرسەش بووەتە جێگەی باسوخواسی کۆمپانیاکان، سیاسەتڤانان و گەشتیارانیش لە جیهاندا.  ڤاکسینی دژە کۆرۆنا لە جیهاندا بە فراوانی دابەشدەکرێت، وڵاتە دەوڵەمەندەکان بە چڕی دەستیان بە کوتانی خەڵک کردووە. لە زۆر شوێن باس لەوە دەکرێت کارتی رێگەپێدان یان پاسپۆرتی ڤاکسین دروستبکرێت. پێیانوایە ئەمە دڵنیایی تەندروستیی گشتی زیاتر دەکات و رێگەش بۆ لابردنی قەدەخەی هاتووچۆ دەکاتەوە.  هەندێك لە کۆمپانیا تەکنەلۆژییەکان بیر لە دروستکردنی پاسپۆرتی دیجیتاڵی بۆ ئەوانە دەکەنەوە کە ڤاکسینیان وەرگرتووە. دەیڤد هۆڵیک، بەڕێوەبەری جێبەجێکاری لۆجیفێکت لیمیتد دەڵێت "شتێكی بێ چەند و چوونە، هۆکاری باش هەیە کە خەڵک چالاکانە دەیانەوێت لەم کارەدا بەشداربن، ئەوەی ئێمە دەیکەین رێگەی زیاتر بۆ کارکردن دەکاتەوە".  هەندێکی دیکە پێیانوایە جیاکردنەوەی ئەوانەی ڤاکسینیان وەرنەگرتووە، بابەتێکی ئەخلاقییە و ناکرێت ڤاکسین ببێتە هۆکارێک بۆ جیاکاری. دەیڤد ساموێل، پارێزەر لە بەریتانیا ئاماژە بەوە دەکات "ئەگەر کۆمەڵێک خەڵک هەبن لە دۆخێکی تەندروستیی خراپدا بن، ناکرێت دژیان بوەستینەوە. هەروەها ئەگەر ئەم جیاکارییەش بکرێت خەڵک هەن هەستدەکەن، نادادپەروەرانە لە گەڕانەوە بۆ ناو کۆمەڵگە روودەدات".  ئەوانەی خۆیان بۆ گەشتکردن لەم هاوینە ئامادە کردووە، دەیانەوێت لەکاتی گەشتەکاندا دڵنیابن. ئالان فرەنچ، کارمەندی کۆمپانیای گەشتیاریی تۆماس کووک دەڵێت "دەستمان کردووە بە دابینکردنی گەشتەکان بۆ ئەم هاوینە، ئێستا ژمارەی خێزانەکان کە داوای دابینکردنی شوێن دەکەن زیادبووە، بەڵام دەمانەوێت ئەو شوێنانە دیاریبکەین کە جێگەی دڵنیایین؛ خەڵک دەیانەوێت بە متمانەوە شوێن بۆ خۆیان بگرن".  بەریتانیا یەکێکبوو لەو وڵاتانەی هەر لە سەرەتادا پرسی پاسپۆرتی ڤاکسینی هێنایە بەرباس، بەڵام هێشتا بڕیاری لەسەر نەدراوە. بۆریس جۆنسن، سەرۆکوەزیرانی بەریتانیا رایگەیاند "گومانی تێدا نییە کە زۆر خەڵک لە زۆر وڵاتی جیهان سوورن لەسەر بەکارهێنانی پاسپۆرتی ڤاکسین، بەجۆرێک کە دەیانەوێت بەڵگە لەسەر وەرگرتنی ڤاکسین هەبێت، ئەم پرسە دەبێتە بابەتێک لە گۆڕەپانی نێودەوڵەتیدا".  چالاکڤانانی بواری مافی مرۆڤ و ئازادی، پێیانوایە ئەم پرسە جگە لە نایەکسانی هیچ شتێکی دیکە دروستناکات.  گرەیسی برادلی، بەڕێوەبەری رێکخراوی لیبەرتی باس لەوە دەکات "لە هەر شوێنێک نایەکسانیی تەندروستی هەبێت، پاسپۆرتی ڤاکسین دەبێتە رەنگدانەوەی ئەو نایەکسانییە. ئێستا لەکاتی پەتادا کۆمەڵگە نایەکسانە و دابەشبووە".  ئەگەر ئەم بیرۆکەیە لە جیهاندا سەربگرێت، ئەوا لە زۆر شوێنی جیهان، بەبێ پاسپۆرتی ڤاکسین یان تۆماری دیجیتاڵی وەرگرتنی ڤاکسین، رێگەنادرێت خەڵک سەردانی سینەما و فێستیڤاڵ، یان بەشداری لە گردبوونەوەکانیشدا بکەن.  کۆمپانیاکانی گەشتیاری پێیانوایە کارکردن بەم پاسپۆرتە، بازرگانیی بواری گەشتیاری دەبوژێنێتەوە، چونکە ئەوکاتە خەڵک بە دڵنیاییەکی زیاترەوە دەتوانن گەشت بکەن و گەشتی فڕۆکە و شوێنە گەشتیارییەکانیش بۆ ئەوانە دەکرێتەوە کە ڤاکسینیان وەرگرتووە.