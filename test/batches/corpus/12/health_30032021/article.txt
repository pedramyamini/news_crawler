تاوەکو ئێستا دوو جۆر ڤاکسینی کۆرۆنا گەیشتوونەتە عێراق، ئەوانیش سینۆفارمی چینی و ئەسترازێنیکای بەریتانی - سوێدییە. بەپێی راگەیێندراوی وەزارەتی تەندروستی و ژینگەی عێراق، وەزارەتی تەندروستی لە هەوڵەكانی بەردەوامە بۆ بەرەنگاربوونەوەی كۆرۆنا و لە ماوەی ٣ رۆژی رابردووشدا ٢٦ هەزار و ٧٢٧ هاووڵاتی عێراق بە پێكوتەی جۆری ئەستراێنیكا كوتران.  ئەوە لەكاتێكدایە رێژەی تووشبوون بە كۆرۆنا روو لە هەڵكشانە و بەپێی ئاماری وەزارەتی تەندروستیی عێراق تەنیا رۆژی دووشەممەی رابردوو ٥ هەزار و ٨٣٧ تووشبووی کۆرۆنا تۆمارکراون، ٤ هەزار و ٥٠٠ تووشبووی پێشووش چاكبوونەتەوە و ٣٧ کەسیش بە کۆرۆنا گیانیان لەدەستداوە، لە ماوەی یەك رۆژیشدا ١٠ هەزار و ٤٧٠ هاووڵاتی لە سەرتاسەری عێراق كوتراون.  تاوەکو ئێستا ٨٣٨ هەزار و ٢٦٥ کەس لە عێراق و هەرێمی کوردستان تووشی کۆرۆنا بوون، ٧٥٠ هەزار و ٤٣٥ لەو تووشبووانە چاکبوونەتەوە، واتا ٨٩ % ـی تێکڕای تووشبووان، هەروەها ٧٣ هەزار و ٥٨١ تووشبووی کۆرۆنا هێشتا چارەسەر وەردەگرن، ٥٠٨ لەو تووشبووانە لەژێر چاودێریی چڕدان، ١٤ هەزار و ٢٤٩ تووشبووش گیانیان لەدەستداوە.