کۆمپانیای فایزەر و بایۆنتێک لە قۆناخەکانی تاقیکردنەوەکان هیچ ڤاکسینێکیان بۆ ژنی دووگیان بەکارنەهێناوە و، زانیاریی پێویست لەبارەی کاریگەری و مەترسییەکانی ڤاکسینەکە لەسەر ژنی دووگیان لەبەردەست نییە. دکتۆر روس فەیدن، مامۆستا لە زانکۆی جۆن هۆپکینسی ئەمریکا دەڵێت، بەهۆی نەبوونی بەڵگەی پێویست نازانن کە ڤاکسینەکە بۆ ژنانی دووگیان گونجاوە یاخود مەترسیدارە.  بەهۆی نەبوونی بەڵگەی پێویست لەسەر کاریگەرییەکانی ڤاکسین لەسەر ژنانی دووگیان تاوەکو ئێستا لە بەریتانیا ڤاکسینەکە نەدراوە بە ژنی دووگیان و ئەو ژنانەی شیر بە منداڵەکانیان دەدەن، لە ئەمریکاش بڕیاری بەکارهێنانی ڤاکسینەکە بۆ ژنە دووگیانەکان بەجێهێڵدراوە.   بەریتانیا یەکەمین وڵات بوو لە جیهان دەست بە کوتانی خەڵک بە ڤاکسینی کۆرۆنا بکات، حکومەتی وڵاتەکە لە یەکەم کاروانی ڤاکسین داوای ٤٠ ملیۆن ژەمە ڤاکسینی کردبوو کە بەو بڕە دەتوانن ٢٠ ملیۆن کەس بکوتن. سەرۆکوەزیرانی بەریتانیا هێندە هیوای بەو ڤاکسینە هەیە کە دەڵێت، هاوینی داهاتوو جیهان و ژیانێكی بەتەواوەتی نوێ و جیاوازمان دەبێت.  لەلایەکی دیکەشەوە ١٠ رۆژ پێش ئێستا فەرمانگەی خۆراک و دەرمانی ئەمریکا بەکارهێنانی ڤاکسینی کۆرۆنای فایزەری پەسندکرد، لە هەمان کاتدا دۆناڵد ترەمپ، سەرۆکی ئەمریکا رایگەیاند لە ٢٤ کاژێری داهاتوو دەست بە بەکارهێنانی دەکەن.